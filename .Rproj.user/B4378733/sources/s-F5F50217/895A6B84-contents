
# <font color="red"> Rettigheder og forpligtelser i forsikringsretten<sup> Premium </font></sup>

```{r, echo=FALSE, results='asis'}
# cat(readLines('np.html'))
```




### <font color="red">Forsikringsselskabets begrundelsespligt<sup> Premium </font></sup> 

![](img/fisk.jpg)

Begrundelsespligten ved forsikringsselskabets afslag på at tegne en forsikring omfatter således i første række tilfælde, hvor selskabet helt afviser at tegne en forsikring. 

Reglen i FAL § 3 b omfatter imidlertid også tilfælde, hvor selskabet ikke umiddelbart kan acceptere forsikringsbegæringen, men hvor selskabet tilbyder at tegne forsikringen på andre vilkår, f.eks. til en højere præmie eller med særlige undtagelser fra forsikringsdækningen, jf. ordene i FAL § 3 b »som begæret«.   

Forsikringsselskabet skal endvidere efter anmodning begrunde enhver opsigelse af forsikringsaftalen. 

Opsigelsen skal således begrundes, uanset om den har hjemmel i lovgivningen (f.eks. forsikringsaftaleloven) eller i forsikringsbetingelserne. 

Opsigelsen skal endvidere begrundes, uanset om den foretages i forsikringstiden eller til forsikringstidens udløb (f.eks. ved etårige forsikringer, der fornys for et år ad gangen, medmindre forsikringen inden da opsiges af selskabet eller forsikringstageren).  

Begrundelsen kun skal gives efter anmodning, dvs. fra den, der har ønsket forsikringen (ved afslag) eller fra forsikringstageren (ved opsigelse). 

Det er alene selskabets (potentielle) aftalepart (forsikringstageren), der kan kræve en begrundelse. 

Begrundelsen skal indeholde en henvisning til relevante retsregler, herunder i forsikringsaftaleloven eller i forsikringsbetingelserne, jf. FAL § 3 b, stk. 2, 1. pkt. 

Dette vil navnlig have betydning ved opsigelse, hvor det skal anføres i begrundelsen, hvilke bestemmelser f.eks. i forsikringsbetingelserne der giver selskabet mulighed for at opsige forsikringen. 

Der skal kun henvises til retsregler, der er relevante for selskabets beslutning. 

Hvis selskabets afvisning af at tegne en forsikring f.eks. er begrundet i en ren risikovurdering, vil der således normalt ikke være retsregler at henvise til i selskabets begrundelse.  

Begrundelsen skal endvidere indeholde en kort redegørelse for, hvorfor forsikringen ikke kan tegnes, eller hvorfor forsikringsaftalen opsiges.  

Begrundelsen skal udformes på en sådan måde, at den fremtræder som en forklaring på, hvorfor selskabet har afvist at tegne eller har opsagt forsikringen. 

Begrundelsen skal angive de væsentligste forhold, herunder navnlig de væsentligste faktiske omstændigheder, der ligger til grund for selskabets beslutning, og skal være udformet sådan, at den må anses for egnet til i hovedtræk at give den forsikringssøgende/forsikringstageren en forståelse af baggrunden for forsikringsselskabets beslutning.

Det skal fremgå af begrundelsen, hvilke forhold der i det konkrete tilfælde gør, at selskabet ikke (længere) ønsker at tegne den pågældende forsikring, f.eks. ved angivelse af de konkrete helbredsforhold, der gør, at forsikringen ikke kan tegnes eller kun kan tegnes på skærpede vilkår. 

En generel henvisning alene til »de afgivne helbredsoplysninger« vil normalt ikke være tilstrækkelig.

Selskabets afvisning af at tegne en forsikring eller opsigelse af en allerede indgået forsikringsaftale vil i nogle tilfælde skyldes en samlet vurdering af det pågældende kundeforhold. 

I disse tilfælde behøver begrundelsen ikke at angive samtlige de forhold, som selskabet har lagt vægt på, men skal blot angive de væsentligste elementer, som ligger til grund for selskabets beslutning.

Begrundelsen skal efter anmodning gives skriftligt, jf. FAL § 3b, stk. 2, 2. pkt., hvilket også vil kunne ske f.eks. via e-mail.

![](img/lage.png)




Ved afslag på at tegne en forsikring, som er begrundet i alvorlig sygdom eller lignende, anmoder forsikringsselskabet i dag i visse tilfælde f.eks. den forsikringssøgendes egen læge om over for den pågældende at redegøre nærmere for indholdet af de lægeerklæringer mv., som selskabet har modtaget. 

Selskabet vil kunne henvise den forsikringssøgende til i første omgang at få gennemgået de lægelige oplysninger hos sin egen læge, men således at selskabet efterfølgende må give en skriftlig begrundelse, hvis den forsikringssøgende ønsker det. 

Det forudsættes, at forsikringsselskabet i fornødent omfang orienterer den forsikringssøgende/forsikringstageren om muligheden for at få en begrundelse, herunder at denne vil kunne fås skriftligt.

Dette vil navnlig være relevant, hvis den pågældende giver udtryk for utilfredshed med selskabets beslutning, men af en eller anden grund ikke udtrykkeligt beder om en (skriftlig) begrundelse.

Reglen indeholder ikke et krav om, at selskabet på statistisk eller andet videnskabeligt grundlag skal kunne dokumentere sin risikovurdering, eller i øvrigt skal redegøre nærmere for indholdet af sin almindelige forretningspolitik eller for den risikovurdering, der ligger til grund for selskabets beslutning. 

Det vil f.eks. således normalt være tilstrækkeligt, at selskabet henviser til et eller flere konkrete elementer i de afgivne helbredsoplysninger og meddeler, at selskabet på denne baggrund ikke ønsker at tegne forsikringen eller kun at tegne den på skærpede vilkår.

Begrundelsen giver den forsikringssøgende/forsikringstageren mulighed for at vurdere, om afvisningen/opsigelsen skyldes forhold, der kan ændres af den pågældende, således at forsikringen alligevel kan tegnes eller opretholdes (eventuelt på andre vilkår), ligesom den pågældende kan undersøge mulighederne for at tegne forsikringen i et andet selskab. 

En nærmere begrundelse for selskabets beslutning giver endvidere den forsikringssøgende/ forsikringstageren mulighed for at rette eventuelle misforståelser hos selskabet.

Reglen indebærer, at den forsikringssøgende/forsikringstageren skal gøres bekendt med grundlaget og baggrunden for forsikringsselskabets beslutning, men giver ikke den pågældende mulighed for i den konkrete situation at anfægte selskabets risikovurdering, forretningspolitik mv. 

Der er på denne baggrund ikke knyttet særlige aftaleretlige retsvirkninger til selskabets tilsidesættelse af begrundelsespligten. 

Det betyder imidlertid ikke, at overtrædelse af begrundelsespligten er usanktioneret. 

Et selskabs tilsidesættelse af begrundelsespligten må således anses for at være i strid med redelig forretningsskik og god praksis, jf. lov om finansiel virksomhed § 43.  

Dette indebærer bl.a., at Finanstilsynet kan påbyde selskabet at ændre adfærd, og overtrædelse af et sådant påbud kan straffes med bøde. 

Finanstilsynet vil dog i almindelighed ikke behandle konkrete tvister mellem et forsikringsselskab og forsikringstageren, men alene gribe ind over for en generel adfærd hos selskabet.  

---

### <font color="red">Urigtige oplysninger ved forsikringsaftalens indgåelse<sup> Premium </font></sup> 


Forsikringsselskabets vurdering af, om det vil tegne en forsikring, afhænger i vidt omfang af de risikooplysninger, som selskabet modtager fra forsikringstageren. 

Det er væsentligt, at selskabet modtager så korrekte oplysninger som muligt – dels for at selskabet kan beregne den korrekte præmie og fastsætte de korrekte vilkår for forsikringen, dels for at forsikringstageren/ sikrede undgår, at selskabet senere påberåber sig, at der er afgivet urigtige oplysninger med den virkning, at selskabet helt eller delvist bliver fri for ansvar.  

Har forsikringstageren ved forsikringens tegning svigagtig givet urigtig oplysning om eller fortiet en omstændighed, som må antages at være af betydning for forsikringsselskabet, er forsikringsaftalen ikke bindende for dette, jf. FAL § 4. 

Det samme gælder, hvis hans eller hendes forhold i øvrigt har været af en sådan art, at det ville stride mod almindelig hæderlighed at gøre forsikringsaftalen gældende. 

Det forsikringsretlige svigbegreb kan ikke sammenlignes med det aftaleretlige svigbegreb, der kan være situationer, hvor det accepteres, at forsikringstageren har afgivet urigtige oplysninger.  

---

Se fra retspraksis:

**U 2012.1031 Ø:** Ikke uagtsomt ved tegning af forsikring ikke at oplyse om ikke belastende skade og om overholdt afdragsordning i tidligere selskab. 

---

Svig i forsikringsretlig forstand forudsætter, at forsikringstageren *bevidst har afgivet urigtige oplysninger* for at opnå forsikringen eller opnå denne på mere fordelagtige vilkår. 

Den udviste svig skal være relevant, dvs. at den skal være af betydning for forsikringsselskabet. 

Angår svigen derimod et betydningsløst forhold, kan forsikringsselskabet ikke påberåbe sig FAL § 4. 

Det synes uafklaret, i hvilket omfang selskabet kan påberåbe sig svig, som kun har mindre betydning for selskabet, f.eks. i tilfælde, hvor selskabet normalt ville have tegnet forsikringen på ændrede vilkår, f.eks. til en forhøjet præmie eller med særlige klausuler i forsikringsbetingelserne.  

Forsikringsselskabet har bevisbyrden for, at forsikringstageren har udvist svig, og at den udviste svig er af betydning for forsikringsselskabet. 

---

*Svigsbegrebet er ikke helt det samme som i den almindelige aftaleret*. 

Forsikringstageren kan være i en situation, hvor det er menneskeligt forståeligt og juridisk acceptabelt, at han giver urigtige oplysninger.

---

Se følgende Højesteretsdom: 


![](img/frikops.jpg)

**U 1952.278 H:** Ved tegning af en livsforsikring havde A i forsikringsbegæringen fortiet, at han led af følgerne af en skudlæsion i kæben, hidrørende fra krigstjeneste i „Frikorps Danmark“. Ca. ½ år senere blev han, der ved dette tidspunkt brugte chloral mod smerter fra læsionen, fundet død i sengen med en tom chloralflaske på natbordet. Det fandtes ikke godtgjort, at han udover nævnte fortielse, der ikke kunne antages sket i svigtagtig hensigt, havde givet urigtige oplysninger, og det fandtes ikke antageliggjort, at forsikringsselskabet ikke ville have overtaget forsikringen eller kun overtaget den på særlige vilkår, hvis der havde været givet rigtig oplysning. Selskabets påstand om frifindelse i henhold til FAL 1. §§ 4 og 6 for at udbetale forsikringssummen kunne herefter ikke tages til følge.

---

Har forsikringstageren i andre tilfælde forsætligt eller uagtsomt afgivet urigtige risikooplysninger, kan forsikringsselskabet helt eller delvist blive fri for ansvar efter FAL § 6. 

Må det antages, at forsikringstageren ved forsikringens tegning hverken vidste eller burde vide, at en af ham eller hende given oplysning var urigtig, hæfter forsikringsselskabet, som om den urigtige oplysning ikke forelå. 

Situationen er den, at forsikringstageren ikke har handlet uagtsomt ved afgivelse af oplysningen til forsikringsselskabet.

Det følger af FAL § 7, at forsikringstagerens undladelse af at give oplysning har ingen indflydelse på selskabets ansvar, medmindre han burde være klar over, at den ikke oplyste omstændighed var af betydning for selskabet, og hans forhold kan tilregnes ham som grov uagtsomhed. I så fald anses han, som om han havde givet urigtig oplysning, jf. FAL § 6

---

**Domme om fortolkningen af FAL §§ 4-7**  



![](img/ren.jpg)



**U 1973.616 Ø:** Forsikringstagers godtroende stillingsangivelse som »husmoder« afskar ikke erstatning for skade opstået på vej til deltids rengøringsjob. Har forsikringstageren, uden at forholdet omfattet af ovenstående forhold, givet urigtig oplysning, er forsikringsselskabet fri for ansvar, hvis det kan antages ikke at ville have overtaget forsikringen, om det rette forhold havde været oplyst. I denne situation har forsikringstageren handlet uagtsomt i forbindelse med afgivelse af oplysninger på forsikringsbegæringen til forsikringsselskabet ved forsikringstegning, jf. FAL § 6.

---


**U 1932.1014 H:** Ulykkesforsikring ej bindende, da forsikringstageren urigtigt havde benægtet, at han var forsikret andetsteds, og at andre selskaber havde nægtet at forsikre ham.

---

![](img/tyv3.jpg)

**U 2000.1567:** Ikke erstatning for tyveri af båd, da forsikringstager uagtsomt havde afgivet urigtig oplysning ved tegningen. Begæringen var affattet på engelsk og forsikringstageren oplyste, at han havde overladt udfyldelsen til bådsælgeren, da han i vidt omfang ikke forstod den engelske tekst).

---

![](img/gran.jpg)


**U 1997.683 H** undlod forsikrede ved tegning af en ulykkesforsikring at oplyse om kraniebrud efter to tidligere færdselsuheld. Retten fandt, at afgivelsen af de urigtige oplysninger kunne tilregnes forsikrede som uagtsom. Assurandør- Societetet (nu Forsikring & Pension) udtalte, at de fleste forsikringsselskaber ville have antaget den pågældende ulykkesforsikring, selv om de havde været bekendt med de rigtige oplysninger. Det fandtes herefter ikke antageliggjort, at selskabet ikke ville have tegnet forsikringen eller kun ville have tegnet den på ændrede vilkår, hvis de rigtige oplysninger var blevet givet.

---


**I FED 2000.1608 Ø** havde forsikringstageren ikke oplyst om en erklæring fra Teknologisk Institut i forbindelse med tegning af en bygningsforsikring: 
"Det fandtes imidlertid ikke godtgjort, at selskabet ville have taget forbehold, hvis selskabet ved tegningen havde haft kendskab til erklæringen, navnlig fordi forsikringen blev tegnet som en puljeforsikring omfattende 225 ejendomme. Forsikringstagerens undladelse af at give oplysning ved forsikringstegningen har ingen indflydelse på forsikringsselskabets ansvar, medmindre forsikringstageren burde være klar over, at den ikke oplyste omstændighed var af betydning for forsikringsselskabet, og forsikringstagerens forhold kan tilregnes forsikringstageren som grov uagtsomhed. I så fald anses forsikringstageren, som om forsikringstageren havde givet urigtig oplysning, Det antages ikke i praksis, at forsikringstageren har en egentlig oplysningspligt medmindre det må antages, at oplysningen vedrører forhold som forsikringstageren må vide, at det har en betydning for forsikringsselskabets risikobedømmelse. Han eller hun vil i almindelighed kunne indskrænke sig til redeligt at besvare de stillede spørgsmål i forsikringsbegæringen".

---

![](img/ny.jpg)

**Se Højesteretsdom H.D. af 17. maj 2002. Sagsnr.: I 220/2001:** Nyfødt barn var omfattet af forældrenes ulykkesforsikring. Forsikringsselskabet skulle imidlertid ikke dække sygdom i form af blindhed, idet forældrene under de konkrete omstændigheder burde have underrettet selskabet om sygdommen, før forsikringen blev antaget, jf. FAL  § 7. 

---

### <font color="red">Police og forsikringsbetingelserne<sup> Premium </font></sup>


Forsikringstageren police er et forsikringsdokument, der indeholder de generelle og specielle vilkår for en indgået forsikringsaftale. 

![](img/police.jpg)

En police er således en af forsikringsselskabet udstedt bekræftelse på, at der er indgået en forsikringsaftale.  

Policen består normalt af en „forside“, hvor de helt individuelle oplysninger fremgår, f.eks. forsikringstager, -sted, -genstand og -omfang. 

Endvidere fremhæves sædvanligt forsikringsbetingelsernes nummer og særlige for forsikringen gældende klausuler, hvis fulde ordlyd oftest er anført på policens „bagside“.  

Den resterende del af policen er forsikringsbetingelserne – som oftest fortrykte standardvilkår – gældende for pågældende forsikringsart på tegningstidspunktet.  

Sagt med andre ord: De nøjagtige regler, som er gældende mellem forsikringstageren og forsikringsselskabet.  

---

### <font color="red">Fortrydelsesret ved tegning af forsikring<sup> Premium </font></sup> 


Når man køber en ny forsikring, kan man fortryde købet af forsikringen. Det gælder også, selv om forsikringstiden er startet. 

*"Forsikringstiden“* er det tidsrum, forsikringen er aftalt for.

Ved forsikringsaftaler, der er indgået ved fjernsalg (dvs. aftaler, der bliver indgået uden, at parterne fysisk mødes), bliver ens fortrydelsesfrist på 14 dage regnet fra det seneste af følgende tidspunkter:  

* den dag, hvor forsikringstageren og forsikringsselskabet indgår aftalen eller
  
* den dag, hvor forsikringstageren har modtaget de oplysninger, som  forsikringsselskabet, efter reglerne om oplysningspligt (jf. FAL §§ 34 d-34f), har pligt til at give forsikringstageren på papir eller andet varigt medium.  

For livsforsikring og individuel pensionsordning er fristen dog 30 dage. 

Har man fortrudt sit køb, skal man give skriftlig besked om det til sit forsikringsselskab. 

For livsforsikring og individuel pensionsordning er fristen dog 30 dage.  

Fortryder man aftalen, har forsikringsselskabet ikke krav på præmie. 

Fortryder man aftalen, og har anmeldt en skade til forsikringen, er der ingen dækning for skaden. 

Det gælder også, hvis det er en lovpligtig ansvarsforsikring, man fortryder – for eksempel en bil- eller hundeansvarsforsikring.



---

Retten til at fortryde gælder ikke ved ændring af en forsikring, man har i forvejen. 

Det gælder heller ikke for rejse- eller bagageforsikringer eller lignende forsikringer, der har en begrænset løbetid på højest en måned. 

---

*Eksempel:*

![](img/ulykke.png)

Man køber en ulykkesforsikring, der skal gælde fra den 1. februar. 

Da man modtager policen forsikringsbetingelserne den 4. februar, ønsker man alligevel ikke forsikringen. 

Man har nu en frist til og med den 18. februar til at fortælle forsikringsselskabet, at man ikke ønsker forsikringen. 

Det betyder, at oplysningen fra én skal ligge hos forsikringsselskabet den 18. februar. 

Det er for sent, at forsikringsselskabet først modtager henvendelse den 19. februar eller senere. Sker det, kan aftalen ikke fortrydes. 

---

**Video: Hvordan dækker en ulykkesforsikring**

<div class="video-container"><iframe src="https://www.youtube.com/embed/gsK8tssPiZ0" width="853" height="480" frameborder="0" allowfullscreen="allowfullscreen"></iframe></div>

---


### <font color="red">Indtrædelse af forsikringsselskabets ansvar<sup> Premium </font></sup>

![](img/ins.jpg)

Er forsikringsaftale sluttet, uden at det er bestemt, når ansvaret skal begynde, anses forsikringsselskabets ansvar at indtræde allerede på det tidspunkt, da selskabet eller forsikringstageren afsender meddelelse om, at den anden parts tilbud antages.

---

Se fra sager fra praksis:

**FED 2000.2067:** Telefonisk bestilt forsikring trådte i kraft ved fremsendelse af girokort, selv om skaden skete inden dette var betalt.

**FED 1999.1405:** Forsikringsselskab pålagt at dække en brandskade uanset generelle acceptregler, idet det blev anset for godtgjort, at en indsendt forsikringsbegæring ville være blevet antaget, hvis selskabet havde været uden kendskab til en indtruffet skade.  

---

### <font color="red">Præmien (betalingen) for forsikringen<sup> Premium </font></sup>

```{r, echo=FALSE, results='asis'}

cat(readLines('npp.html'))

```

Præmiens størrelse og hvornår den skal betales af forsikringstageren fastlægges i overensstemmelse med den enkelte forsikringsaftale, hvor det f.eks. kan bestemmes, at præmien forfalder til betaling hvert år den 1. januar, således at forsikringsselskabet kan kræve præmien betalt pr. denne dato. 

Forsikringstageren kan også vælge kvartalsvis, halvårlig eller helårlig betaling af præmien.  

Betales præmien ikke rettidigt, kan forsikringsselskabet opsige forsikringsaftalen med den virkning, at aftalen ophører, hvis præmien ikke er betalt senest 21 dage efter opsigelsen.   

Forsikringsselskabet kan påberåbe sig manglende betaling af præmien, uanset om den manglende betaling beror på undskyldelige forhold hos forsikringstageren. 

Forsikringsselskabet kan opsige forsikringen ved for sen betaling af præmien. 

Forsikringstagerens manglende præmiebetaling kan i sig selv, dvs. uden at opsigelse er nødvendig, medføre, at forsikringsselskabets ansvar og dermed forsikringsdækningen ophører. 

---

Forsikringsteknisk udtryk:

*Combined ratio*, der også betegnes som erstatnings- og omkostningsprocent, er et udtryk for forholdet mellem på den ene side summen af driftsomkostninger og erstatningsudgifter og på den anden side præmieindtægter. 

Combined ratio svarer derfor til summen af erstatningsprocenten og omkostningsprocenten. 

Udgør et forsikringsselskabs combined ratio eksempelvis 100 %, betyder det, at forsikringsselskabet anvender samtlige præmieindtægter til enten erstatningsudbetalinger eller til driftsomkostninger. 

Combined ratio kan beregnes brutto eller for egen regning.

---

En typisk forbrugerforsikring som Familiens Basisforsikring indeholder f.eks. følgende vilkår:   

"Påkrav om betaling sendes til den opgivne betalingsadresse. Ændres betalingsadressen, skal selskabet straks underrettes. Betales præmien ikke, sender selskabet en påmindelse om betaling af præmien. Påmindelsen fremsendes tidligst 14 dage efter forfaldsdagen. Denne påmindelse indeholder oplysning om, at forsikringens dækning ophører, hvis præmien ikke er blevet betalt senest 14 dage efter afsendelsen af påmindelsen. Hvis selskabet har udsendt en sådan påmindelse, er det berettiget til at opkræve et ekspeditionsgebyr".

---

Forsikring & Pension (brancheorganisationen bag forsikring- og pensionsselskaber) har endvidere udtalt, at det må anses for usædvanligt og i strid med god forsikringsskik, hvis forsikringsbetingelserne ikke indeholder bestemmelser om, at der ved manglende præmiebetaling sendes forsikringstageren en påmindelse med indrømmelse af yderligere betalingsfrist.

De ovenfor citerede forsikringsbetingelser indebærer, at forsikringstageren to gange bliver mindet om betaling af præmien, ligesom han eller hun får en betalingsfrist på mindst 2 gange 14 dage. 

Der stilles samtidig krav om, at det i påmindelsen om manglende betaling udtrykkeligt er anført, at forsikringsdækningen ophører, hvis præmien ikke betales. 

Hvis forsikringsselskabet ikke overholder disse betingelser i forsikringsaftalen, indtræder retsvirkningerne af manglende præmiebetaling ikke. 

---

### <font color="red">Opsigelse af forsikringen<sup> Premium </font></sup>


Der er flere måder, man kan opsige sine private forsikringer på. 

Man kan benytte sig af det korte opsigelsesvarsel, som betyder, at man kan opsige forsikringen med 30 dages varsel til den 1. i en måned. 

Bruger man den korte opsigelse, koster det normalt et gebyr. 

Har man haft forsikringen i mere end 1 år, vil gebyret være omkring 50 kroner. 

Har man derimod haft forsikringen i mindre end 1 år, kan gebyret være væsentlig højere, f.eks. 500 kroner. 

Grunden til, at der er et gebyr, er, at forsikringsselskaberne har haft udgifter, da de oprettede forsikringen. 

Det er altid gratis at opsige sin forsikring til det normale udløb ved hovedforfald. 

Man skal bare huske at kontakte sit forsikringsselskab mindst 1 måned før hovedforfaldet. 

Opsigelsen skal være skriftlig.  

Har man været udsat for en skade, har både forsikringstageren og forsikringsselskabet mulighed for at opsige forsikringen med 14 dages varsel. 

Denne skriftlige opsigelse kan først laves efter, at man har lavet en skriftlig skadeanmeldelse til selskabet, og skal være lavet senest 1 måned efter, at man har modtaget erstatning eller afslag fra sit forsikringsselskab.  

---

### <font color="red">Begrebet "forsikringstid“<sup> Premium </font></sup>

Forsikringstiden er den periode, i hvilken forsikringsselskabet er ansvarlig for betaling af dine eller andres skader, enten fordi årsagen til skaden er indtrådt i forsikringstiden, fordi virkningen af skaden har vist sig i forsikringstiden, eller fordi kravet er rejst i forsikringstiden. 

Det afhænger af, hvilket princip der finder anvendelse. 

Det vil fremgå af de almindelige forsikringsbetingelser (det med det småtrykte), som er blevet udleveret i forbindelse med tegningen af forsikringen. 

---

Eksempel fra retspraksis:

**FED 2008.290:** Uagtet en forsikringsbegæring vedrørende ansvarsforsikring af en bil angav ikrafttræden som 19. maj, blev aftalen anset for at være trådt i kraft den 18. maj, idet assurandøren under et møde den 18. gav forsikringstager et forsikringsbevis, hvoraf ikke fremgik, at forsikringen første trådte i kraft dagen efter. Datoen var indført af assurandøren uden drøftelse med forsikringstager. Selskabet dømtes til at dække det erstatningsansvar, som forsikringstager pådrog sig ved et færdselsuheld, som han var involveret i samme aften.  

---

Man har i visse situationer pligt til at tegne forsikring, enten i henhold til lov, obligatoriske vedtægter eller i henhold til en aftale. 

F.eks. er der pligt til at tegne ansvarsforsikring for motordrevne køretøjer, og besidderen/ ejeren af en hund er pligtig til at tegne ansvarsforsikring for hunden.  

---

### <font color="red">Fareforøgelse<sup> Premium </font></sup>



Forsikringens vilkår og præmie er bestemt ud fra de risikooplysninger, der er givet ved forsikringens tegning. 

Hvis risikoforholdene ændrer sig i forsikringens løbetid, ændres forudsætningerne for forsikringen også. 

Det vil derfor i forsikringsaftalen være anført, at den forsikrede skal anmelde ændringer om nærmere bestemte forhold. 

Det kan være ændring af tagbeklædning for et forsikret hus, flytning til et dyrere risikoområde vedrørende bilforsikring eller ændring af erhvervsmæssig beskæftigelse på en ulykkesforsikring. 

Det er derfor en god idé at se i policen under *"fareforøgelse"* eller *"risikoændring"* for at sætte sig ind i, hvilke ændringer selskabet skal orienteres om.  

Ligesom ved risikooplysninger ved tegningen er der i forsikringsaftaleloven fastsat regler for, hvordan erstatningen skal gøres op, i tilfælde af at der er sket fareforøgelse. 

Reglerne svarer til dem, der gælder ved forsikringens tegning. 

Dvs. hvis selskabet trods ændringen ville have beholdt forsikringen – men til en højere præmie – beregnes erstatningen ud fra forholdet mellem den præmie, selskabet har fået, og den præmie, der skulle have været betalt.  

Hvis forsikringsselskabet ikke ville have fortsat forsikringen, hvis det havde kendt til risikoændringen (fareforøgelsen), skal forsikringsselskabet ikke betale erstatning. (Reglerne findes i FAL § 45 (skadesforsikring) og FAL § 121. (ulykkesforsikring)).  

---

*Fareomstændigheden skal være tydeligt angivet i policen*.

Se retspraksis:


![](img/hest.png)




**U 1996.294 H:** En bestemmelse i en hesteforsikring om, at der skulle gives meddelelse om, hvis der skete ændringer i de forsikrede dyrs forhold, opstaldning og anvendelse, opfyldte ikke kravet for så vidt angik en knælidelse, som den forsikrede hest pådrog sig. 

En hyppigste fareforøgelse forekommer i forhold til ulykkesforsikringer, hvor sikrede skifter erhverv, jf. **Forsikringsankenævnet sagsnr.: 73227, 71829, 71784, 70448, 68172, 68550 og 67175**. 

---

*Forsikringsselskabets pligter:*


Forsikringsselskabets pligt eller modydelse kaldes forsikringsydelsen. 

Dvs. erstatningen skal udbetales af selskabet, når der er indtrådt en erstatningsberettiget forsikringsbegivenhed – eller sagt på en anden måde, når der er sket en skade, som er dækket af forsikringen.

---

*Anmeldelse af forsikringsbegivenheden*

Af forsikringsbetingelserne fremgår, at man skal anmelde enhver skade så hurtigt som muligt til forsikringsselskabet. 

På den måde kan forsikringsselskabet danne sig et overblik over skadens omfang og sørge for at indhente supplerende oplysninger om skaden, hvis det er nødvendigt. 

Det kan også være, at skadede genstande bør "sikres“, så det senere er utvivlsomt,hvad skaden omfatter.  

---

### <font color="red">Urigtige risikooplysninger<sup> Premium </font></sup>


Ved forsikringsaftalens indgåelse skal man afgive risikooplysninger, således at forsikringsselskabet kan vurdere risikoen og fastsætte præmie og vilkår. 

Det er derfor vigtigt, at risikooplysningerne er korrekte. 

Hvis oplysningerne ikke er rigtige, kan det føre til nedsat erstatning eller slet ingen erstatning, hvis forsikringsselskabet annullerer forsikringen helt.  

Risikooplysningerne afgives sædvanligvis i et spørgeskema (begæringen). 

I en begæring om familieforsikring spørges der bl.a. om tidligere skadesforløb, og om man tidligere er sagt op af et andet forsikringsselskab. 

Forsikringsselskaberne går ud fra, at oplysninger, der afgives, er rigtige, men undersøger det stikprøvevis i skadesituationen. 

Hvis der er afgivet urigtige oplysninger ved tegningen, medfører det som regel, at forsikringen annulleres med tilbagevirkende kraft, hvis selskabet kan godtgøre, at det ifølge sin acceptpolitik ikke ville have tegnet forsikringen, hvis det havde kendt til de rigtige oplysninger. 

Konsekvensen er, at der heller ikke bliver udbetalt erstatning. Se nærmere i FAL § 6 samt nedenfor.

---

Se retspraksis:

**FED 2015.120:** A havde ikke oplyst F om de rigtige brugerforhold af hendes bil, hvilket var groft uagtsomt i henhold til FAL §§ 6 og 7. F kunne derfor rette et forholdsmæssigt krav mod A.  

---

**Video: Hvordan dækker familieforsikringen**

<div class="video-container"><iframe src="https://www.youtube.com/embed/FfIcQgcMKn4" width="853" height="480" frameborder="0" allowfullscreen="allowfullscreen"></iframe></div>

---

**Risikoforøgelse skal anmeldes til forsikringsselskabet**

Præmien for en forsikring beregnes ud fra risikoforholdene på tidspunktet for forsikringens tegning. 

Ifølge policen/forsikringsbetingelserne skal det anmeldes til selskabet, såfremt der sker ændringer i fx en bygnings benyttelse.  

Manglende anmeldelse af ændringer kan derfor resultere i, at der enten – hvis en risikoforøgelse bortfalder – betales for meget i præmie, eller at forsikringen – hvis risikoen forøges – yder utilstrækkelig dækning. 

---

### <font color="red">Overholdelse af sikkerhedsforskrifter<sup> Premium </font></sup>


Hvis forsikringsselskabet i forsikringstiden har betinget sig, at forsikringstageren skal iagttage visse forholdsregler, der skal forebygge risikoen for skade eller formindske en eventuel skades omfang, foreligger der en *sikkerhedsforskrift*. 

Der kan fx være tale om forbud mod tobaksrygning, pligt til at tilslutte tyverialarm uden for åbningstid o.l. 

Forsikringsselskabet vil normalt afslå at tegne forsikringen, hvis man nægter at imødekomme disse krav. 

Som følge heraf vil det være en væsentlig forudsætning for forsikringsselskabet, at sikkerhedsforskrifterne overholdes. 

En sikkerhedsforskrift skal være præcist bekrevet i policen, og såfremt forsikringsselskabet kan bevise, at forsikringstageren forsætligt eller uagtsomt har overtrådt en sikkerhedsforskrift, der medfører skade eller forøger skadens omfang, er forsikringsselskabet fri for ansvar, medmindre forsikringstageren kan bevise, at det forhold, der er udvist, har været uden betydning for forsikringsbegivenhedens indtræden og skadens størrelse. 

---

### <font color="red">Betalingsproceduren omkring forsikringspræmien<sup> Premium </font></sup>


I forsikringsvilkårene vil det være aftalt, at forsikringsselskabet skal sende et påkrav (typisk fremsendelse af et girokort) til den betalingsadresse, man har opgivet til selskabet. 

(Hvis man skifter adresse, skal man huske at meddele forsikringsselskabet om adresseændringen. 

Selskabet har med få undtagelser ingen pligt til at finde ud af, hvor man er flyttet hen).

Påkravet (girokortet) sendes som regel ud i slutningen af måneden forud for forfaldsdagen, der som regel er fastsat til den 1. i måneden. 

I påkravet vil det være anført, at præmien skal betales senest 21 dage efter forsikringsselskabets påkrav herom.  

Hvis betaling ikke er sket rettidigt, kan forsikringsselskabet, når der er gået yderligere 14 dage, opsige aftalen. 

Dog får man i den forbindelse en frist på endnu 21 dage til at betale i henhold til påkravet. 

I praksis vil en forsikringstager således have i alt 8 uger (3 uger + 2 uger + 3 uger) til at få præmiebetalingen bragt i orden, uden at det får dækningsmæssige konsekvenser.  

Er der tale om en nytegnet forsikring, kan det være aftalt, at forsikringsaftalen ophører uden opsigelse, hvis betaling ikke er sket inden en kortere frist (typisk 1 uge).  

---

Der må anses for tvivlsomt om automatisk betaling i sig selv udgør accept af ændringer i forsikringsaftale

Efter Forbrugerombudsmandens opfattelse, jf. hendes sagsnr.: **18/08244** og **18/05778** er det tvivlsomt, om en forsikringstager bindes aftaleretligt af et forsikringsselskabs ensidige ændringer blot ved at foretage en automatisk betaling via Betalingsservice.

To forsikringsselskaber havde tilføjet nogle såkaldte tilvalgsdækninger til dele af deres forsikringer.

Forsikringstagerne skulle aktivt framelde disse tilvalgsdækninger over for selskabet, hvis ikke de ønskede dækningen og den medfølgende prisstigning. Der var således tale om negativ aftalebinding/ passiv accept, jf. forbudddet i forbrugeraftalelovens § 6.

Finanstilsynet påtalte i sommeren 2017, at selskaberne ved denne fremgangsmåde havde overtrådt § 3 i bekendtgørelse om god skik for finansielle virksomheder. 

Efterfølgende blev forholdet reguleret i bekendtgørelse om god skik for forsikringsdistributører, så det efter den nugældende § 19, stk. 4, er forbudt at anvende fremgangsmåden til at indføre tilvalgsdækninger.

Forbrugerombudsmanden foretog en høring af de to selskaber og besluttede herefter ikke at foretage sig yderligere over for selskaberne. 

Forbrugerombudsmanden lagde navnlig vægt på, at selskaberne begge havde oplyst, at de efter Finanstilsynets afgørelser havde bragt den nævnte praksis til ophør.

Under høringen blev Forbrugerombudsmanden opmærksom på, at fremgangsmåden også var blevet anvendt over for de af selskabernes kunder, der var tilmeldt automatisk betaling via Betalingsservice.

Forbrugerombudsmanden udtalte i denne anledning, at Forsikringsselskaber ifølge retspraksis har en vis adgang til at foretage ændringer i løbende aftaler ved brug af negativ aftalebinding. 

Sådanne ændringer forudsætter normalt, at forsikringstageren fortsætter præmiebetalingen efter at være blevet klart og tydeligt informeret om ændringen. 

Dette skyldes, at man i dansk ret ofte anser selve betalingshandlingen som et udtryk for, at betaleren ønsker at blive bundet af aftalen. 

Efter Forbrugerombudsmandens opfattelse vil en betaling dog næppe kunne tillægges samme betydning, hvis betalingen sker automatisk via Betalingsservice, som hvis den sker som en aktiv handling fra forbrugerens side. 

Dette kan lede til tvivl om, hvorvidt en forsikringstager bliver aftaleretligt bundet af et forsikringsselskabs ændringer blot ved at foretage en automatisk betaling via Betalingsservice. 

Spørgsmålet er dog ikke prøvet ved domstolene".

 
---

### <font color="red">Generelle forhold mellem forsikringstageren og forsikringsselskabet<sup> Premium </font></sup>

Udbetaler forsikringsselskabet ikke erstatning til forsikringstageren inden 14 dage efter, at selskabet har modtaget de nødvendige oplysninger til at afgøre forsikringstagerens krav, skal selskabet betale renter af erstatningen fra denne dato. 

Det fremgår af FAL § 24.  

---

Se eksempler fra retspraksis:   

**U 2001.1143 V:** Da forsikringsselskabet hæftede for skadelidtes krav efter færdselsulykke umiddelbart i medfør af den lovpligtige ansvarsforsikring, og da selskabet 1995-11-17 kunne vurdere stationærtidspunktet, var kravet omfattet af § 24 og skulle forrentes fra 1995-12-07.

**U 2003.2269 H** – Grov uagtsomhed ikke godtgjort ved kollision efter overskridelse af dobbelt optrukket spærrelinje. Krav mod lovpligtig ansvarsforsikring ikke omfattet af forsikringsaftalelovens § 24 om forrentning eller § 29 om forældelse.

**U 2005.635 H:** Invaliderente, der var betinget af tilkendelse af offentlig invalidepension svarende til nedsættelse af erhvervsevnen med 2/3, forfaldt først til betaling 14 dage efter, at forsikringsselskabet havde modtaget meddelelse om, at der var tilkendt sådan pension.
  
**FED 2000.70:** Nedbrændt stald omfattet af bygningsbrandforsikring. Reparationsudgifterne måtte antages at overstige 50% af nyværdien, hvorfor sikrede havde været berettiget til at nedrive stalden og kræve genopførelseserstatning, som dog blev reduceret med 50% pga. slid og ælde. Erstatningen skulle forrentes fra 14 dage efter skadedatoen, da forsikringsselskabet, der fejlagtigt havde afvist skaden, selv kunne have tilvejebragt de fornødne oplysninger.

---

Skal forsikringsselskabet erstatte skaden således, at selskabet betaler indkomne fakturaer fra f.eks. håndværkere, tandlæge eller kiropraktor, skal selskabet normalt ikke betale renter til forsikringstageren. 

Betaler forsikringstageren derimod selv eksempelvis håndværkeren, og forsikringsselskabet skal erstatte forsikringstagerens udlæg, forrentes forsikringstagerens krav som udgangspunkt 14 dage efter, at forsikringsselskabet har modtaget fakturaen og forsikringstagerens meddelelse om, at forsikringstageren har betalt (forudsat, at de øvrige betingelser er opfyldt).  

---

Forsikringsselskabet skal udbetale *aconto-erstatning* til forsikringstageren, hvis en del af erstatningen kan opgøres, og det er sikkert, at selskabet under alle omstændigheder skal udbetale dette beløb i erstatning til forsikringstageren.  

Forsikringsselskabet kan altså ikke tilbageholde hele erstatningen, fordi der stadig er genstande, hvor erstatningen ikke kan fastsættes. Det fremgår nærmere af FAL § 24, stk. 1, og § 25.

---

### <font color="red">Sikkerhedsforholdsregler/sikkerhedsforskrifter<sup> Premium </font></sup>



Police og forsikringsbetingelser kan indeholde krav om, at forsikringstageren skal modvirke/forebygge, at der sker skade på hans eller hendes ting. 

Den type regler kaldes sikkerhedsforholdsregler eller sikkerhedsforskrifter. 

Reglerne findes i FAL § 51. Det er forsikringsselskabets bevisbyrde, hvis selskabet mener, at sikkerhedsforskrifterne er blevet ovetrådt af forsikringstageren.  

*Eksempler på sikkerhedsforholdsregler, som nævnes af Forsikringsankenævnet, kan være:*

* Krav i familie-/indboforsikringen om, at ens bolig skal være forsvarligt aflåst, for at man har ret til erstatning efter reglerne om indbrudstyveri.  
  
* Krav i bygningsforsikringen om, at bygningen skal være forsvarligt vedligeholdt. 

* Krav i motorkøretøjsforsikringen om, at føreren skal have gyldigt kørekort.  
  
---

**Video: Jørgen har styr på det**

<div class="video-container"><iframe src="https://www.youtube.com/embed/Oi1NnFx8NB4" width="853" height="480" frameborder="0" allowfullscreen="allowfullscreen"></iframe></div>

---

*Se praksis fra Forsikringsankenævnet og retspraksis omkring FAL § 51:*


![](img/lost.jpg)

**FED 1994.52.** (Krav om aflåsning kunne ikke anses som krav om vedvarende aflåsning. Dækning af tyveri fra skab trods uaflåst hoveddør). Den manglende aflåsning skal kunne tilregnes den pågældende som en forsømmelse.

**Forsikringsankenævnet sagsnr.: 42671:** Tyveri sker fra uaflåst bygning, mens klager for en kort periode er inde hos naboen, som har skåret sig i foden og råbt om hjælp. Den manglende aflåsning af huset i denne situation findes ikke at kunne tilregnes klageren som uagtsom, og hun havde derfor krav på erstatning.

**Forsikringsankenævnet sagsnr.: 58950:** Klager over selskabets afvisning af tyveri samt over størrelsen af tilbudt erstatning. Klagerens mor fik frastjålet ur, guldarmlænke og høreapparat. Selskabet mener ikke, at der er tale om indbrudstyveri. Genstandene forsvundet fra plejehjem efter moderens død. Selskabet mener ikke, at værelset har været forsvarligt aflåst, da flere har haft adgang til boligen. Nævnet finder, at effekterne er bortkommet ved tyveri efter forsikringstagerens død. Tyveriet er muligt begået fra ikke forsvarligt aflåst bygning eller lokale, men dette forhold kan ikke bebrejdes afdøde og heller ikke nogen, med hvem afdøde må tåle identifikation. Da sikkerhedsforskriften i forsikringsaftalelovens § 51 herefter ikke er overtrådt ved en forsømmelse af afdøde eller nogen, med hvem hun må tåle identifikation, finder nævnet, at boet efter forsikringstageren er berettiget til erstatning i henhold til reglerne om indbrudstyveri. Klageren fik medhold.

**Se U 2004.993 H:** Forsikringsselskab kunne ikke nægte udbetaling af brandforsikringssum under henvisning til, at forsikringstageren havde tilsidesat sikkerhedsforholdsregler ved halmfyring. Under fyring med halmfyr på en landbrugsejendom opstod der brand, hvorved der opstod skade på ejendommen for ca. 3,7 mio. kr. Forsikringsselskabet F, der havde brandforsikret ejendommen, nægtede at udbetale erstatning til gårdejeren G under henvisning til, at det af forsikringspolicen fremgik, at det var en betingelse, at halmfyringsanlæggets indretning og drift var i overensstemmelse med reglerne i Brandteknisk vejledning, og at disse regler på flere punkter ikke var blevet overholdt. Der havde således været gennemtæringer af lågen til fyret, og der var under branden blevet konstateret halmspild i kedelrummet. Landsretten lagde til grund, at fyrets låge ikke havde været i overensstemmelse med forskrifterne i Brandteknisk vejledning, og at halmspildet ligeledes indebar en overtrædelse heraf, og frifandt F for G's krav om udbetaling af forsikringssummen. Højesteret fandt det betænkeligt at anse det for godtgjort, at G's manglende vedligeholdelse af lågen havde været af en sådan karakter, at den kunne tilregnes ham som en forsømmelse, og fandt det tillige betænkeligt at anse det for godtgjort, at der umiddelbart før branden havde været halmspild i kedelrummet i et sådant omfang, at G havde gjort sig skyldig i forsømmelse med hensyn til overholdelse af sikkerhedsforholdsreglen herom. Højesteret dømte derfor F til at udbetale sædvanlig bygningsbrandskadeerstatning til G.

---

*Forsikringsselskabets bevisbyrde*

Forsikringsselskabet skal bevise, at forsikringstageren ikke har overholdt sikkerhedsforholdsreglen – eksempelvis at døren til lejligheden eller huset ikke var forsvarligt aflåst, eller at bygningen ikke var forsvarligt vedligeholdt.  

Det er også et krav, at forsikringstageren har overtrådt sikkerhedsforholdsreglen ved forsømmelse (uagtsomhed/culpa), og at der er årsagssammenhæng mellem forsikringstagerens forsømmelse og den opståede skade. 

Glemmer forsikringstageren at låse yderdøren, vil der være tale om en forsømmelse i forsikringsretlig forstand. 

Kommer tyven ind gennem den ulåste dør, er der årsagssammenhæng mellem forsikringstagerens forsømmelse og tyveriet. 

Forsikringsselskabet skal derfor ikke betale erstatning efter reglerne om indbrudstyveri. Det betyder, at forsikringstageren ikke får dækket eksempelvis de kontanter og smykker, som er blevet stjålet.  

---

![](img/tyv.jpg)

Se **Forsikringsankenævnets sagsnr.: 91904**. En forsikringstager klager over, at selskabet havde behandlet et anmeldt indbrudstyveri som simpelt tyveri og afvist at dække stjålne smykker. Tyven var kommet ind ad vindue på 1. sal, mens der ikke var nogen hjemme. Ifølge forsikringsbetingelserne var det et krav, at vinduer var lukkede og tilhaspede, når boligen var forladt. Nævnet fandt, at selskabet havde bevist, at vinduet ikke havde været lukket og tilhaspet, og at et vindue anbragt i udluftningsposition ikke opfyldte kravet til „lukket og tilhaspet“. Da den manglende overholdelse af sikkerhedsforskriften måtte tilregnes klageren som uagtsom, og da der var årsagssammenhæng mellem tyveriet og forskriftens tilsidesættelse, kunne nævnet ikke kritisere selskabets afgørelse. Selskab medhold.  

---

Der vil ikke være tale om en forsømmelse, hvis man på vej ud ad døren får et epilepsianfald og besvimer, og en tyv i samme øjeblik begår tyveri i ens bolig: 

![](img/elep.jpg)

**Forsikringsankenævnets sagsnr.: 41133:** Klager får et epilepsianfald, lige efter hun har låst sin dør op for at gå ud. Hun må lægge sig og falder i søvn, hvorefter hendes taske indeholdende bl.a. guldur og kontanter bliver stjålet fra den uaflåste bolig. Den manglende overholdelse af sikkerhedsforskriften fandtes ikke at kunne tilregnes klageren som uagtsom. 

---

Overser tyven, at døren er ulåst, og smadrer tyven et vindue og kravler ind gennem vinduet, er der ikke årsagssammenhæng mellem, at forsikringstageren glemte at låse døren, og tyveriet. Forsikringsselskabet skal derfor udbetale erstatning:  

![](img/tyv1.jpg)

**Forsikringsankenævnets sagsnr.: 84958:** Klager over erstatningsopgørelse. Klager anmeldte et indbrudstyveri fra sit hus. Selskabet udbetalte 11.228 kr. i erstatning, men afviste dækning for smykker og kontanter med henvisning til, at huset ikke var forsvarligt aflåst på tyveritidspunktet. Selskabet anførte desuden, at klager havde handlet groft uagtsomt, idet hun ikke havde omkodet husets låse efter et tasketyveri 5 måneder forinden, hvor identifikationspapirer og en husnøgle blev stjålet. Nævnet fandt, at klager havde tilsidesat sikkerhedsforskriften om forsvarlig aflåsning mht. en uaflåst kælderdør, men at selskabet ikke havde bevist, at der var årsagssammenhæng mellem tilsidesættelsen og det skete tyveri. Nævnet fandt det ikke bevist, at klager i øvrigt havde tilsidesat sikkerhedsforskriften om forsvarlig aflåsning. Selskabet var derfor ikke berettiget til at betragte tyveriet som et simpelt tyveri. Nævnet fandt, at selskabet ikke havde bevist, at klager ved grov uagtsomhed havde tilsidesat sin tabsbegrænsningspligt ved ikke at få omkodet sine låse efter tasketyveriet. Klager fik dermed medhold.  

---

Har forsikringsselskabet formuleret dækningsbetingelsen helt objektivt, er der ikke tale om en sikkerhedsforholdsregel. 

Eksempelvis kan selskabet i en familie-/indboforsikring skrive, at der ved indbrudstyveri skal være "tegn på voldeligt opbrud". 

Står dette tydeligt i forsikringstagerens forsikringsbetingelser, får forsikringstageren kun erstatning efter reglerne om indbrudstyveri, hvis forsikringstageren kan bevise, at der er tegn på voldeligt opbrud af ens bolig, og det er uden betydning, om forsikringstageren har udvist nogen forsømmelse eller ej.  

---

### <font color="red">Risikooplysninger og urigtige oplysninger<sup> Premium </font></sup>


Når man tegner en forsikring, skal man som tidligere nævnt normalt give forsikringsselskabet en række oplysninger, så selskabet kan vurdere, hvor stor en risiko det løber ved at forsikre én. 

Disse oplysninger bruger selskabet blandt andet til at afgøre, om selskabet vil forsikre én, og hvad man skal betale for forsikringen. 

Det er derfor vigtigt, at ens oplysninger er korrekte. 

Hvis ens oplysninger ikke er rigtige, kan det betyde, at man får nedsat erstatningen (fordi man har betalt for lidt for forsikringen), eller at man slet ikke får nogen erstatning (fordi selskabet ikke ville have haft en som kunde), jf. FAL § 6.

Man kan også risikere, at forsikringsselskabet opsiger forsikringen, så man ikke længere er forsikret, eller ophæver forsikringen med tilbagevirkende kraft til det tidspunkt, hvor forsikringsaftalen blev indgået. 

Forsikringsselskabet kan kun ophæve forsikringen med tilbagevirkende kraft og helt afvise at betale erstatning til forsikringstageren, hvis selskabet kan sandsynliggøre, at selskabet slet ikke ville have indgået forsikringsaftalen med forsikringstageren, hvis forsikringstageren havde givet korrekte oplysninger.  

Man skal derfor være meget omhyggelig med at svare rigtigt på spørgsmålene, når man indgår en forsikringsaftale. 

Og kontrollér nøje, hvilke oplysninger – f.eks. om antal skader mv. – der fremgår af det forsikringstilbud, man får fra forsikringsselskabet. 

Husk, at det, man mundtligt oplyser til en sælger (assurandør), også skal fremgå af de papirer, man skriver under på, idet man senere hen vil have meget vanskeligt ved at bevise, at man oplyste noget andet til sælgeren end det, man skrev under på. 

Tegner man flere forsikringer på samme tid i forsikringsselskabet, kan man risikere, at de urigtige oplysninger – som man afgav for én forsikring – får betydning for alle de forsikringer, man tegnede samtidig.

---

Se eksempelvis **Forsikringsankenævnets sagsnr.: 99208.** Hvor klageren i forbindelse med køb af indbo-, bil- og ulykkesforsikring i selskabet havde sat kryds i "nej" som svar på spørgsmålet: "Har et selskab over for en i husstanden inden for de seneste tre år stillet krav om skærpede vilkår (f.eks. forhøjet præmie og/eller selvrisiko) efter anmeldelse af skade(r)?". Klagerens tidligere bilforsikringsselskab havde 4 måneder før sendt et brev til klageren, hvor det oplyste, at det forhøjede selvrisikoen. Nævnet fandt, at selskabet ved fremlæggelse af sine interne acceptregler kunne sandsynliggøre, at det, såfremt klageren havde afgivet korrekte oplysninger, ikke ville have tegnet andre forsikringer end den lovpligtige ansvarsforsikring for bilen. Nævnet kunne derfor ikke kritisere, at selskabet havde ophævet alle forsikringerne – bortset fra ansvarsforsikringen for bilen – med tilbagevirkende kraft til tegningstidspunktet. Klageren fik som konsekvens heraf ikke udbetalt erstatning for et indbrudstyveri.

---

Risikooplysningerne afgives ofte i et spørgeskema (forsikringsbegæringen). 

I begæringen om familieforsikring spørger selskabet blandt andet om tidligere skadesforløb, og om man tidligere har fået sine forsikringer opsagt af et forsikringsselskab. 

Forsikringsselskabet kan også spørge, om man er registreret som dårlig betaler. 

I stedet for begæringer stiller en del selskaber telefonisk spørgsmålene til én og beder om, at man på en mail bekræfter, at de svar, selskabet har noteret, er korrekte. 

Forsikringsselskaberne går ud fra, at ens oplysninger er rigtige.

Forsikringsselskaberne undersøger kun stikprøvevis, om ens oplysninger er korrekte. 

Oftest undersøger selskabet først, om ens oplysninger var korrekte, når man har anmeldt én eller flere skader til selskabet. 

Afgiver man oplysningerne telefonisk til forsikringsselskabet, uden at der foreligger et dokument med ens svar, som man efterfølgende har set og godkendt, skal selskabet bevise, at man telefonisk afgav urigtige oplysninger.

---

Se følgende afgørelser:  

*Forsikringsankenævnets sagsnr.: 83753** om en arbejdsløshedsforsikring, hvor selskabet ikke kunne bevise, at det havde spurgt klageren, om han var ansat i fleksjob. Selskabet skulle derfor udbetale arbejdsløshedsydelser til klageren, selv om forsikringsselskabet normalt ikke solgte forsikringer, hvis man var ansat i fleksjob.

I **Forsikringsankenævnets sagsnr.: 78797** kunne selskabet ikke bevise, at klageren telefonisk havde afgivet urigtige oplysninger. „Her var det ikke nok, at selskabet i policen, som klageren modtog efter at have indgået aftalen med selskabet, under et punkt, der hed "Øvrige forhold ved forsikringen", blandt andet havde skrevet "Du har ikke haft skader de sidste 3 år" og "Du er ikke opsagt af – eller har fået skærpede vilkår – i andet selskab". Nævnet henviste her til forsikringsaftalelovens § 10, stk. 3, hvor det fremgår, at hvis selskabet i policen har beskrevet et faktisk forhold uden at have indhentet oplysning om det fra forsikringstageren, kan det ikke komme forsikringstageren til skade, hvis det viser sig, at oplysningen var urigtig“. Reglerne om ens og forsikringsselskabets rettigheder, hvis man har givet urigtige oplysninger, finder man i FAL §§ 4-10.  

---

### <font color="red">Erstatning og renter<sup> Premium </font></sup>


Udbetaler forsikringsselskabet ikke erstatning til forsikringstageren inden 14 dage efter, at selskabet har modtaget de nødvendige oplysninger til at afgøre ens krav, skal selskabet betale renter af erstatningen fra denne dato. Det fremgår af FAL § 24.  

Skal forsikringsselskabet erstatte skaden således, at selskabet betaler indkomne fakturaer fra f.eks. håndværkere, tandlæge eller kiropraktor, skal selskabet normalt ikke betale renter til forsikringstageren. 

Betaler man derimod selv eksempelvis håndværkeren, og selskabet skal erstatte ens udlæg, forrentes ens krav som udgangspunkt 14 dage efter, at selskabet har modtaget fakturaen og forsikringstagerens meddelelse om, at man har betalt (forudsat, at de øvrige betingelser er opfyldt).  

Forsikringsselskabet skal udbetale aconto-erstatning til forsikringstageren, hvis en del af erstatningen kan opgøres, og det er sikkert, at selskabet under alle omstændigheder skal udbetale dette beløb i erstatning til forsikringstageren. 

Selskabet kan altså ikke tilbageholde hele erstatningen, fordi der stadig er genstande, hvor erstatningen ikke kan fastsættes. Det fremgår af FAL § 24, stk. 1, og § 25.

---

*Genforsikring*

![](img/gen.jpg)

Forsikringsselskabet tager ikke altid hele risikoen selv, men kan vælge at foretage en såkaldt genforsikring, dvs. risikoen bliver fordelt på flere forsikringsselskaber. 

Udtrykket genforsikring betegner således , at et forsikringsselskabs forsikringsmæssige risici delvis videregives eller afgives til et andet forsikringsselskab, der betegnes genforsikringsselskab eller reassurandør. 

Nogle forsikringsselskaber er specialiseret i genforsikring og beskæftiger sig udelukkende med at drive genforsikringsvirksomhed (indirekte forsikring), mens andre forsikringsselskaber driver både direkte og indirekte forsikring. Genforsikring involverer betaling af præmie (afgivne præmier) fra det direkte tegnende forsikringsselskab til genforsikringsselskabet. 

Til gengæld modtager det direkte tegnede forsikringsselskab delvis dækning for sine erstatningsudgifter fra genforsikringsselskabet (modtagen genforsikringsdækning). 

Genforsikringsaftaler involverer endvidere betaling af provision fra genforsikringsselskabet til det direkte tegnende selskab, og aftalen kan indebære overskudsdeling, således at genforsikringsselskabet betaler en gevinstandel til det direkte tegnende forsikringsselskab

---

### <font color="red">Under- og dobbeltforsikring<sup> Premium </font></sup>


Forsikringssummen på ens forsikring skal altid mindst svare til forsikringsværdien af f.eks. indboet. 

Dvs. hvad det vil koste at genanskaffe alt dit indbo i tilfælde af en totalskade – fx en brand. 

Forsikringstageren er selv ansvarlig for, at forsikringssummen er rigtig. 

Man er underforsikret, når forsikringssummen er mindre en værdien af ens indbo. 

I tilfælde af en skade betyder det, at erstatningen bliver mindre, end hvad det koster at genanskaffe det ødelagte. 

Ved underforsikring bliver erstatningen regnet ud efter denne formel:  

Skade x forsikringssum = Erstatning  
forsikringsværdi  

---

*Eksempel:*   

Er forsikringsværdien af ens indbo 800.000 kr. og ens forsikringssum kun på 400.000 kr., vil der blive udbetalt halv erstatning for ens skade.

Er ens forsikringssum større end ens værdier, er man overforsikret.

Forsikringsselskabet betaler i den situation alene erstatning for ens skade og ikke for det, man har betalt for meget i forsikring.  

---

### <font color="red">Forældelse af forsikringskrav<sup> Premium </font></sup>



![](img/for4.jpg)

For at man kan få fyldestgjort sit krav, skal man fremsætte det, inden det er forældet. 

Som udgangspunkt sker der forældelse efter 3 år, jf. forældelseslovens § 3, stk. 1. 

Det betyder, at man skal have fremsat sit krav overfor selskabet indenfor 3 år. 

Fristen regnes fra skadetidspunktet. 

Hvis skaden ikke kan konstateres med det samme, regnes 3-årsfristen fra det tidspunkt, hvor skaden opdages eller konstateres, dog således, at der under alle omstændigheder sker forældelse senest 30 år efter skadetidspunktet for så vidt angår erstatning og godtgørelse i anledning af personskade. 

For tingsskade er denne frist 10 år.  

Når en sag indbringes for Ankenævnet for Forsikring inden for forældelsesfristen, forældes sagen ikke, mens nævnet behandler sagen. 

Når nævnets afgørelse foreligger, har man en tillægsfrist på 1 år til at gå videre med sagen til domstolene, hvis man stadig ikke har fået sit krav opfyldt.  

Denne 1-årsfrist løber sideløbende med den almindelige 3-årsfrist, og den længste af de to frister gælder. 

I praksis skal man derfor være opmærksom på, at det ikke kan udelukkes, at ens krav mod forsikringsselskabet kan blive forældet, hvis man ikke anlægger sag mod selskabet ved domstolene inden et år fra afgørelsen i ens sag blev afsendt fra nævnet (datoen på fremsendelsesbrevet til forbrugeren). 

Har nævnet i afgørelsen afgjort, at ens krav mod selskabet allerede var forældet, betyder den omtalte 1 års frist naturligvis ikke, at man kan gøre en allerede indtruffet forældelse virkningsløs. 

Hvis man selv hæver klagesagen ved nævnet, inden nævnet træffer afgørelse i sagen, eller hvis nævnet af formelle grunde helt afviser at behandle sagen, gælder tillægsfristen på 1 år ikke.  

Reglerne kan ikke fraviges af selskabet til skade for forsikringstageren. 

Dog kan selskabet gyldigt aftale en anmeldelsesfrist i forbindelse med forsikringens ophør, hvis denne frist er mindst 6 mdr.  

---

### <font color="red">Klage over forsikringsselskabets afgørelse<sup> Premium </font></sup>


*Ankenævnet for Forsikring* er et privat klagenævn oprettet i 1975 af Forbrugerrådet Tænk og brancheforeningen Forsikring & Pension. 

Ankenævnet er godkendt af Erhvervsministeren og derfor "autoriseret" til at behandle forsikringsklager udenretligt.  

*Kriterier for at klage*  

Klagen skal vedrøre ens forsikringer. Man kan således ikke klage over en afgørelse truffet af modpartens forsikringsselskab.  

Klagen skal vedrøre privatlivets forsikringsforhold: 

Klager vedrørende erhvervslivets forsikringsforhold falder som udgangspunkt uden for Ankenævnets område.  

Klagen skal angå et konkret økonomisk mellemværende: 

Klagen skal altså angå et spørgsmål af økonomisk betydning. 

Ankenævnet kan ikke behandle klager over f.eks. ansattes opførsel, et forsikringsselskabs markedsføring eller andre generelle forhold. Ankenævnet er således ikke et disciplinærnævn eller en tilsynsmyndighed. 

---


*Afvisning af klage*

Af Forsikringsankenævnets vedtægter fremgår følgende:

"Afvisning af klagesager

§ 4. Nævnet skal afvise klager, der hører under, er under behandling ved eller har været behandlet af et andet privat tvistløsningsorgan, et lovbestemt alternativt tvistløsningsorgan, eller et udenlandsk tvistløsningsorgan, som er anmeldt til Europa-Kommissionen, Konkurrence- og Forbrugerstyrelsen eller en domstol. Er klagen ikke indgivet på en dertil af sekretariatet udarbejdet eller godkendt formular, jf. § 7, eller er klagegebyret, jf. § 23, stk. 1, ikke betalt, afviser sekretariatet at behandle sagen.

Stk. 2. Nævnet kan afvise at behandle en klage over en erhvervsdrivende, der er etableret i såvel Danmark som i et eller flere andre lande, hvis sagen har en større tilknytning til et andet land.

Stk. 3. Nævnet kan afvise at behandle en klage, hvis

1) forbrugeren ikke forudgående over for den erhvervsdrivende har klaget over den erhvervsdrivendes afgørelse eller sagsbehandling,

2) klagen ikke angår et konkret økonomisk mellemværende mellem parterne eller i øvrigt er useriøs eller unødig,

3) klagen på grund af den principielle juridiske karakter, manglende oversættelse af det af parterne indsendte materiale, usikkerheden om bedømmelsen af de fremkomne faktiske oplysninger eller af andre grunde ikke skønnes egnet til behandling ved nævnet, eller

4) behandlingen af klagen i alvorlig grad vil hindre nævnet i at fungere effektivt.

Stk. 4. Er det åbenbart, at klagen ikke kan behandles af nævnet, skal nævnet afvise klagen senest 3 uger efter modtagelsen. I andre tilfælde skal nævnet afvise sagen hurtigst muligt.

Stk. 5. En afvisning skal begrundes, og forbrugeren skal oplyses om muligheden for at indbringe sagen for domstolene og for at få retshjælp og for at søge fri proces. Forbrugeren skal derudover, når det er relevant, oplyses om, at der kan ske forældelse af kravet.

§ 5. Er det åbenbart, at sagen falder uden for nævnets kompetence, kan sekretariatet afvise klagen. En sådan afgørelse skal kunne indbringes for nævnet på forbrugerens anmodning. Nævnets formand kan på nævnets vegne afgøre en sådan anmodning fra forbrugeren.

Stk. 2. Nævnets formand kan på nævnets vegne afvise sager, som ikke skønnes egnede til behandling ved nævnet i medfør af § 4, stk. 3, jf. forbrugerklagelovens § 16, stk. 2".

---

*Behandling af klage* 

Ankenævnet kan ikke behandle klagen, hvis behandling hører under offentlige myndigheder, f.eks. Finanstilsynet, eller andre anke- eller klagenævn. 

Nævnet kan heller ikke behandle klagen, hvis ens sag er afgjort ved endelig dom, gyldigt bindende voldgift eller retsforlig.  

---

*Hvornår kan man klage*  

Man kan først klage til Ankenævnet, når man har klaget til forsikringsselskabet over afgørelsen, og forsikringsselskabet har fastholdt sin afgørelse eller har undladt at besvare ens klage.  

---

*Klagegebyr*

Man skal betale et klagegebyr på 200 kr. Hvis man får medhold i sin klage, får man gebyret retur. Det samme gælder, hvis Forsikringsankenævnet ikke kan afgøre ens sag.  

---

*Sagsbehandlingstid* 

Den typiske sagsbehandlingstid er 6-8 måneder. Sagsbehandlingstiden afhænger i høj grad af, hvor mange gange klageren og forsikringsselskabet ønsker at indsende nye oplysninger eller synspunkter til sagen. 

---

Europæiske klageorganer: Ankenævnet for Forsikring er optaget på Europa-Kommissionens liste over alternative tvistbilæggelsesorganer (ATB-instanser) og kan modtage klager via Europa-Kommissionens online-tvistbilæggelsesplatform (OTB-platform). 

OTB-platformen kan med fordel anvendes, hvis man ønsker at klage over et forsikringsselskab, som er etableret i et andet land end Danmark, og som dermed har leveret en grænseoverskridende tjenesteydelse til forsikringstageren. 

Vil man klage over et dansk forsikringsselskab, anbefaler Forsikringsankenævnet, at man benytter denne hjemmeside. 

Ankenævnet for Forsikring er også tilsluttet FIN-NET – et europæisk netværk af klageorganer i Europa inden for det finansielle område. Klik ind på FIN-NET for at læse nærmere.  

Kontaktoplysninger:  
Ankenævnet for Forsikring  
Anker Heegaards Gade 2  
1572 København V  
Tlf. 33 15 89 00, telefontid 10-13  
www.ankeforsikring.dk  

Hvis klagen falder uden for Ankenævnet for Forsikrings område – det vil navnlig vedrøre klager over modpartens forsikringsselskab og erhvervsforsikring – kan forbrugeren kontakte Forsikringsoplysningen,
Konkurrence- og Forbrugerstyrelsen/Forbrugerklagenævnet eller i den sidste ende starte en sag op ved domstolene. 

---

---

### <font color="red">Forsikringsformidling<sup> Premium </font></sup> 

Lov 2018-01-22 nr. 41 om forsikringsformidling gennemfører dele af den politiske aftale om styrket indsats mod hvidvask m.v. i den finansielle sektor af 2017–06–21, som har til formål at styrke de finansielle virksomheders fokus på efterlevelsen af reglerne på hvidvaskområdet. 
Loven har til formål at gennemføre dele af EP/Rdir 2016/97 om forsikringsdistribution (herefter betegnet forsikringsdistributionsdirektivet (IDD)) i dansk ret. 

Forsikringsdistributionsdirektivet er et minimumsdirektiv og er dermed ikke til hinder for, at medlemslandene kan indføre strengere regler for at beskytte forsikringskunderne yderligere.

Loven skærper derved ansvaret over for ledelserne, bl.a. ved at stille krav til den hvidvaskansvarliges omdømme og adfærd og ved at give Finanstilsynet bedre mulighed for at gribe ind over for ledelsesmedlemmer og hvidvaskansvarlige, der ikke lever op til deres ansvar. 

Loven indebærer desuden, at Finanstilsynet ved særligt grove overtrædelser af hvidvaskreglerne får mulighed for at inddrage en virksomheds tilladelse.

Den nye regulering vil have betydning for alle forsikringsmæglere, -agenter, -underagenter mv., der efter den nye lov om forsikringsformidling skal have tilladelse som enten forsikringsformidler eller registreres som accessorisk forsikringsformidler. 

Disse aktører skal, hvis de er omfattet af de nye regler, søge om nye tilladelser eller registreres på ny i Finanstilsynets register.

---

**Video: Ansøgning som forsikringsformidler & genforsikringsformidler**

<div class="video-container"><iframe src="https://www.youtube.com/embed/jfiEp2XIE6Y" width="853" height="480" frameborder="0" allowfullscreen="allowfullscreen"></iframe></div>


---

**Video: Sådan ansøger du om at blive accessorisk forsikringsformidler**

<div class="video-container"><iframe src="https://www.youtube.com/embed/m-oGXItShsQ" width="853" height="480" frameborder="0" allowfullscreen="allowfullscreen"></iframe></div>


---

Loven erstatter den tidligere lov om forsikringsformidling L 2013 1065 og sikrer en øget forbrugerbeskyttelse på området inden for distribution af forsikringer. 

Ved loven om forsikringsformidling sikres forbrugerne den samme beskyttelse, uanset om de køber deres forsikringer direkte fra forsikringsselskabet, fra en agent eller fra en virksomhed, der formidler forsikringer.

Den nye forsikringsformidlingslov medfører, at forsikringsagentvirksomhed vil kræve tilladelse fra Finanstilsynet både for nye og eksisterende virksomheder og personer, der hidtil har udøvet forsikringsagentvirksomhed.

Hertil kommer, at både nye og eksisterende virksomheder og personer, der ønsker at drive virksomhed som (uafhængige) forsikringsformidlere skal have tilladelse.

Loven indebærer således, at flere distributører af forsikringer skal have tilladelse og være underlagt tilsyn af Finanstilsynet, og at alle led i distributionen af en forsikring skal efterleve de samme regler. 

Der vil desuden blive stillet større krav til de enkelte aktører i form af oplysningsforpligtelser, god skik regler, aflønningsregler og kompetencekrav.


---

*Administrative forskrifter:*

Bkg 2018 363 om kompetencekrav og krav til godt omdømme for ansatte i forsikringsselskaber, genforsikringsselskaber og ansatte hos en forsikringsformidler og en genforsikringsformidler.

Bkg 2018 481 om forsikringsformidlere, genforsikringsformidlere og accessoriske forsikringsformidleres ansvarsforsikring, garantistillelse og behandling af betroede midler.

Bkg 2018 455 om god skik for forsikringsdistributører.

---

*Definitioner:*

*Forsikringsdistribution:*

Den virksomhed, der består i at rådgive om, foreslå eller udføre det indledende arbejde i forbindelse med indgåelse af forsikringsaftaler, at indgå sådanne aftaler eller at medvirke til administrationen og opfyldelsen af sådanne aftaler. 

eller

Den virksomhed, der består i levering af oplysninger om en eller flere forsikringsaftaler i overensstemmelse med kundernes valgte kriterier via en hjemmeside eller andre medier og udarbejdelse af en prioriteret liste over forsikringsprodukter, der omfatter pris- og produktsammenligninger eller rabat på prisen for en forsikringsaftale, hvis kunden er i stand til direkte eller indirekte at indgå en forsikringsaftale via det pågældende medie. 

---

**Video: Forsikringsmæglervirksomhed**

<div class="video-container"><iframe src="https://www.youtube.com/embed/PKzv-b8AhzQ" width="853" height="480" frameborder="0" allowfullscreen="allowfullscreen"></iframe></div>

---

**Video: Præsentationsvideo fra APC Forsikringsmæglere**

<div class="video-container"><iframe src="https://www.youtube.com/embed/PRMBF4KQYpU" width="853" height="480" frameborder="0" allowfullscreen="allowfullscreen"></iframe></div>




---

*Genforsikringsdistribution* er en virksomhed, der består i at rådgive om, foreslå eller udføre det indledende arbejde i forbindelse med indgåelse af genforsikringsaftaler, at indgå sådanne aftaler eller at medvirke ved administrationen og opfyldelsen af sådanne aftaler, uanset om en sådan virksomhed udøves af genforsikringsselskaber uden en genforsikringsformidlers medvirken.

---


*Forsikringsformidler* er en fysisk eller juridisk person, som ikke er et forsikrings- eller genforsikringsselskab eller dets ansatte, og som ikke er en accessorisk forsikringsformidler, der mod aflønning indleder eller udøver forsikringsdistributionsvirksomhed.

eller

er et kreditinstitut eller et investeringsselskab som defineret i artikel 4, stk. 1, nr. 1 og 2, i Europa-Parlamentets og Rådets forordning 575/2013/EU af 26. juni 2013 om tilsynsmæssige krav til kreditinstitutter og investeringsselskaber, der mod aflønning indleder eller udøver forsikringsdistributionsvirksomhed.

---

*Genforsikringsformidler* er en fysisk eller juridisk person, som ikke er et genforsikringsselskab eller dets ansatte, der mod aflønning indleder eller udøver genforsikringsdistributionsvirksomhed. 

---

*Accessorisk forsikringsformidler* er en fysisk eller juridisk person, der mod aflønning indleder eller udøver forsikringsdistributionsvirksomhed som en accessorisk aktivitet.

Som eksempler på accessoriske forsikringsformidlere, der opfylder betingelserne i definitionen, kan nævnes flyttefirmaer, der formidler en forsikring for beskadigelse af de varer, der skal flyttes, i forbindelse med en aftale om flytning, en musikforretning, der formidler en forsikring til de instrumenter, de sælger, og en elektronikforretning, der formidler forsikringer af de varer, de sælger.

Forsikringsprodukter, som kreditinstitutter distribuerer i forbindelse med kundens optagelse af et lån, er som udgangspunkt ikke atbetragte som accessoriske forsikringsydelser, medmindre forsikringsproduktet alene forsikrer kundens manglede tilbagebetaling af lånet.

Husforsikringer, bilforsikringer, indboforsikringer m.v., som distribueres i forbindelse med kundens optagelse af et lån i et kreditinstitut, kan derfor ikke anses for at være en accessorisk forsikringsydelse. 

Forsikringsproduktet knytter sig ikke til det produkt, som banken yder, men knytter sig til den ydelse, som kunden erhverver for lånet/bankens produkt.

---

*Aflønning* i forhold til loven er enten fast eller variabel.

Aflønning er fast, når den endelige værdi af løndelen er kendt på forhånd. 

Fast aflønning er kendt på forhånd, når den er gennemsigtig med hensyn til det beløb, som tildeles og udbetales, f.eks. regelmæssigt på månedsbasis til modtageren. 

Fast aflønning er endvidere af permanent karakter og uigenkaldelig. 

Fast aflønning tilskynder ikke til at anbefale eller sælge bestemte produkter frem for formidlerens andre produkter og er ikke resultatafhængig.

Aflønning er variabel, når den endelige aflønning ikke er kendt på forhånd. 

Den endelige værdi af en løndel kendes først på det tidspunkt, hvor modtageren reelt kan råde over løndelen. 

Variabel aflønning kan afspejle modtagerens resultater på kort og/eller langt sigt.

Den brede definition af aflønning skal ses i sammenhæng med hensynet bag dette i lovens § 13, der sikrer, at forsikringsformidleres og accessoriske forsikringsformidleres aflønningsstrukturer ikke må give incitament til at anbefale forsikringsprodukter til kunder i strid med formidlerens forpligtelse til at handle i kundens bedste interesse. 

Aflønning dækker også betalinger mellem virksomheder eksempelvis et forsikringsselskab, der har en samarbejdsaftale med en forsikringsformidler eller en accessorisk forsikringsformidler.

Hvis en forsikringsformidler eller en accessorisk forsikringsformidler beslutter sig for diskretionært (overladt til ens frie skøn) at foretageoverskudsdeling til de ansatte, anses overskudsdelingen som udgangspunkt for variabel løn. 

For så vidt angår sædvanlig dividende eller afkast, der tilkommer en ejer af formidleren, er det ikke variabel løn i lovens forstand, idet afkast fra eksempelvis en aktie som udgangspunkt ikke kan anses for at være aflønning.

---

*Kompetencekrav*

![](img/kom1.jpg)



En forsikringsformidler og en genforsikringsformidler skal sikre, at alle virksomhedens ansatte, som udøver forsikrings- eller genforsikringsdistributionsvirksomhed, har tilstrækkelige kompetencer. 

En accessorisk forsikringsformidler skal have passende viden om de produkter, som formidleren distribuerer. 

Erhvervsministeren fastsætter nærmere regler om kompetencekrav og krav til godt omdømme for ansatte, der er direkte beskæftiget med forsikrings- eller genforsikringsdistribution hos en forsikringsformidler eller genforsikringsformidler. 

Se nærmere Bekendtgørelse 2018-04-26 nr. 363
om kompetencekrav og krav til godt omdømme for ansatte i forsikringsselskaber, genforsikringsselskaber og ansatte hos en forsikringsformidler og en genforsikringsformidler.

I bekendtgørelse om kompetencekrav gennemføres artikel 10, så det sikres, at alle forsikringsdistributørerne, herunder formidlere og ansatte i forsikringsselskaber, får passende viden og færdigheder og kan varetage deres opgaver og opfylde deres forpligtelser tilfredsstillende.

Forsikringsformidlingsloven kræver således, at en forsikringsformidler eller en genforsikringsformidler skal sikre, at alle virksomhedens ansatte, som udøver forsikrings- eller genforsikringsdistributionsvirksomhed, har tilstrækkelige kompetencer. 

En accessorisk forsikringsformidler skal have passende viden om de produkter, som formidleren distribuerer. 

Bekendtgørelsen om kompetencekrav for ansatte i forsikringsselskaber mv., indeholder således krav om, at virksomheden skal sikre, at virksomhedens ansatte, der udøver forsikrings- og genforsikringsdistribution, har bestået en prøve, der dokumenterer, at de ansatte besidder de fornødne kompetencer inden for det arbejdsområde, de varetager.

Når en ansat har bestået prøven, skal den ansatte hvert tredje år bestå en efteruddannelsesprøve for fortsat at kunne udøve forsikringsdistribution inden for det pågældende arbejdsområde. 

Bekendtgørelsen indeholder endvidere specifikke krav til den viden, som ansatte, der udøver distribution af bestemte forsikringsprodukter, skal have til bl.a.: 


1. Relevante bestemmelser i specifikt oplistet lovgivning.

2. Kundens behov og forudsætninger 
produkter.

3. Forsikringsløsningen og dens præsentation 
principper for skadesbehandling. 

Derudover stilles der krav om, at den ansatte skal kunne afdække og identificere forsikringsbehov.  

---

*God skik*

En forsikringsformidler og en accessorisk forsikringsformidler skal drive virksomhed i overensstemmelse med redelig forretningsskik og god praksis for virksomhedsområdet, jf. lovens § 12.

Bestemmelsen svarer til de bestemmelser om god skik, som allerede findes generelt på det finansielle område. 

God skik regler har til formål at sikre, at kunderne kan have tillid til markedet og de virksomheder, der agerer på markedet, og reglerne bidrager endvidere til at sikre et velfungerende marked. 

Der er tale om en dynamisk norm, der fastlægger rammerne for virksomhedernes adfærd på markedet.

Se hertil Bekendtgørelse 2018-04-30 nr. 455
om god skik for forsikringsdistributører, hvorefter, en forsikringsdistributør skal handle redeligt og loyalt over for sine kunder og må ikke vildlede, hvortil der bl.a. gengives markedsføringslovens §§ 5-7 mv.

---

En forsikringsformidler og en accessorisk forsikringsformidler skal sikre, at formidlerens aflønningsstrukturer  ikke strider mod formidlerens forpligtelse til at handle i kundens bedste interesse, herunder god skik-reglerne.


En forsikringsformidler og en accessorisk forsikringsformidler må ikke indføre aflønningsordninger eller salgsmål, som tilskynder formidleren eller dennes ansatte til at anbefale et bestemt forsikringsprodukt til en kunde, når formidleren udbyder et andet produkt, der dækker kundens behov bedre. 

Formålet med forbuddet er at mindske risikoen for interessekonflikter. 

Forbuddet mod disse aflønningsordninger og salgsmål skal sikre, at kunden alene rådgives på baggrund af sit forsikringsbehov.

Ved aflønning forstås i denne sammenhæng alle former for fast og variabel løn, provisioner, honorarer, betalinger og fordele, som tildeles eller udbetales med henblik på udøvelse af forsikringsdistribution.

Ved anbefaling forstås både kundekontakt, der fører til afgivelse af tilbud uden rådgivning, og rådgivning, som fører til en personlig anbefaling.

Loven indeholder ikke et generelt forbud mod brug af variabel løn eller salgsmål, da det beror på en konkret vurdering af bl.a.formidlerens organisation og forsikringsproduktudbud, om aflønningsordningen eller salgsmålet tilskynder formidleren eller dennes ansatte til at anbefale et bestemt forsikringsprodukt til en kunde, når formidleren udbyder et andet produkt, der dækker kundens behov bedre.

---

*Behovsanalyse*

Forsikringsdistributøren skal ifølge  forsikringsformidlingslov på baggrund af oplysninger fra kunden fastlægge kundens krav og behov, inden en forsikringsaftale indgås.

Forsikringsdistributøren skal give kunden objektive oplysninger om forsikringsproduktet på en forståelig måde, så kunden kan træffe en informeret beslutning. 

Alle forsikringsaftaler, der foreslås kunden, skal være i overensstemmelse med kundens forsikringskrav og -behov. 

Ved kombinations- og pakkesalg skal forsikringsdistributøren præcisere kundens krav og behov i forbindelse med de forsikringsprodukter, der udgør en del af den samlede pakke eller den samme aftale. 


Når en forsikringsdistributør yder rådgivning, inden en forsikringsaftale indgås, skal forsikringsdistributøren give en individuel anbefaling, der forklarer, hvorfor et bestemt produkt bedst opfylder kundens forsikringskrav og -behov.

Som led i sin rådgivning skal et forsikringsselskab endvidere oplyse om konsekvenserne af de skatteregler, der er relevante for kunden i forhold til de produkter og ydelser, rådgivningen omfatter. 

Er eller bliver forsikringsselskabet opmærksom på andre skatteretlige spørgsmål, skal forsikringsselskabet henvise kunden til anden rådgivning herom, hvis den ikke selv rådgiver om disse spørgsmål. 

Rådgiver et forsikringsselskab om forhold, som kan være af væsentlig økonomisk betydning for kundens muligheder for at modtage offentlige tilskud eller andre økonomiske fordele, og forsikringsselskabet er eller burde være opmærksom herpå, skal dette medtages i rådgivningen. 

Ellers skal kunden henvises til anden rådgivning.

---

*Egnet- og hæderlighedskrav (FIT & PROPER)*

Egnet- og hæderlighedskrav- for ledelsesmedlemmer i forsikringsformidlere ifølge forsikringsformidlingsloven.

Et ledelsesmedlem i en forsikringsformidler eller en genforsikringsformidler skal opfylde følgende betingelser: 

1. skal have tilstrækkelig viden, faglig kompetence og erfaring til at kunne varetage hvervet eller stillingen. 

2. skal have tilstrækkeligt godt omdømme og kunne udvise hæderlighed, integritet og tilstrækkelig uafhængighed ved varetagelsen af hvervet eller stillingen.

3. må ikke være pålagt strafansvar for overtrædelse af straffeloven, den finansielle lovgivning eller anden relevant lovgivning, hvis overtrædelsen indebærer risiko for, at personen ikke kan varetage sit hverv eller sin stilling på betryggende måde.

4.  må ikke have indgivet begæring om eller være under rekonstruktionsbehandling, konkurs eller gældssanering.

5. må ikke have udvist en sådan adfærd, at der er grund til at antage, at personen ikke vil varetage hvervet eller stillingen på forsvarlig måde. 

Et ledelsesmedlem i en forsikringsformidler eller en genforsikringsformidler skal meddele Finanstilsynet om forhold som nævnt i punkt 1-5 i forbindelse med sin indtræden i forsikringsformidlerens eller genforsikringsformidlerens ledelse og efterfølgende meddele, hvis disse forhold ændrer sig. 

Kravene svarer til egnet- og hæderlighedskravene til ledelsesmedlemmer i forsikringsmæglervirksomheder i den eksisterende forsikringsformidlingslov.

---

Egnet- og hæderlighedskrav- for ansatte i accessoriske forsikringsformidlere

En ansat i en accessorisk forsikringsformidler med ansvar for distribution af accessoriske forsikringer skal opfylde følgende betingelser: 

 

1. må ikke være pålagt strafansvar for overtrædelse af straffeloven, den finansielle lovgivning eller anden relevant lovgivning, hvis overtrædelsen indebærer risiko for, at personen ikke kan varetage sin stilling på betryggende måde.

2. må ikke have indgivet begæring om eller være under konkurs

3. skal have et godt omdømme, herunder ikke have udvist en adfærd, der giver grund til at antage, at personen ikke vil varetage stillingen på forsvarlig måde.

En ansat i en accessorisk forsikringsformidler med ansvar for distribution af accessoriske forsikringer skal i forbindelse med sin ansættelse som ansvarlig for distribution af accessoriske forsikringer hos forsikringsformidleren meddele den accessoriske forsikringsformidler om forhold som nævnt i punkt 1-3 og efterfølgende meddele, hvis disse forhold ændrer sig.

---



*Tavshedspligt*


![](img/tavs.jpg)


En forsikringsformidler, en genforsikringsformidler og en accessorisk forsikringsformidler og deres ansatte må ikke uberettiget videregive  eller udnytte fortrolige oplysninger, som virksomheden eller dens ansatte under udøvelsen af deres hverv har fået kendskab til, jf. lovens § 15.

Den, som modtager fortrolige oplysninger, er omfattet af tavshedspligten.

Oplysninger kan kun videregives inden for en virksomhed, hvis videregivelsen er berettiget. 

Virksomhederne skal have systemer og forretningsgange, der bidrager til at sikre, at kun medarbejdere, der har et arbejdsbetinget behov herfor, har adgang til fortrolige oplysninger.

Der foreligger videregivelse af oplysninger, når disse gives til andre. 

Det er ikke en forudsætning for, at der foreligger videregivelse af oplysninger, at disse læses af modtageren.

Fortrolige oplysninger omfatter som udgangspunkt alle oplysninger. 

![](img/tavs2.jpg)


Hvis oplysningerne er offentligt tilgængelige, kan oplysningerne ikke anses for fortrolige og omfattes derfor ikke af tavshedspligten.

---

*Uafhængighed*

![](img/uaf.jpg)


Der er supplerende krav til uafhængige forsikringsformidlere m.v., jf. lovens
§ 16:

For at kunne betegne sig som uafhængig forsikringsformidler eller forsikringsmægler eller anvende andre betegnelser, der giver indtryk af, at forsikringsformidleren er uafhængig, skal forsikringsformidleren opfylde følgende betingelser: 

Forsikringsformidleren må alene repræsentere kunden og handle i den enkelte kundes interesse og må ikke lade sig påvirke af egne eller tredjemands interesser. 

En forsikringsformidler, der betegner sig som uafhængig eller som forsikringsmægler, skal agere som kundens uvildige rådgiver. 

Det indebærer, at det er kundens interesser og forhold, som er det afgørende for formidlingens indhold. 

Dette hensyn har forrang for forsikringsformidlerens eventuelle særlige interesser i, hvilke valg kunden træffer.

Forsikringsformidleren må ikke modtage provision eller anden aflønning fra en forsikringsdistributør i tilknytning til det konkrete kundeforhold, medmindre den modtagne provision fuldt ud videresendes direkte til kunden. 

Bestemmelsen indeholder et generelt forbud, som finder anvendelse både, når den uafhængige forsikringsformidler distribuerer livs- og skadesforsikringsaftaler, og når forsikringen formidles i det konkrete kundeforhold.

Ved konkret kundeforhold forstås, at aftalen er indgået mellem en forbruger eller erhvervsdrivende på den ene side og en uafhængig forsikringsformidler på den anden.

Forsikringsformidleren må ikke direkte eller indirekte have forbindelser til en forsikringsdistributør, der er egnede til at skabe tvivl om forsikringsformidlerens uafhængighed af andre forsikringsdistributørers interesser, som ikke er en følge af virksomhedernes indbyrdes ejerforhold. 

Forsikringsformidlerens ansatte må ikke gennem ansættelse eller anden form for tilknytning til andre forsikringsdistributører eller dertil knyttede koncernselskaber være afhængige af forsikringsdistributørinteresser. 

Forsikringsformidleren skal yde rådgivning på baggrund af en analyse af et så stort antal af de på markedet disponible forsikringsaftaler, at formidleren er i stand til at rådgive kunden om, hvilken forsikringsaftale der opfylder kundens behov bedst. 

Forsikringsformidleren må ikke udøve andre former for forsikringsdistribution, der ikke opfylder kravene i loven, i samme juridiske enhed. 

En sådan aktivitet skal udøves i en anden juridisk enhed end den uafhængige forsikringsformidler. 

Aktiviteten skal betegnes på en måde, så den ikke kan forveksles med den uafhængige forsikringsformidler. 

En uafhængig forsikringsformidler må ikke placere forsikringskontrakter i virksomheder, som formidleren har snævre forbindelser med.

---

*Whistleblowerordning*


![](img/whi1.jpg)


Lovens § 17:

En forsikringsformidler og en genforsikringsformidler skal have en ordning, hvor deres ansatte via en særlig, uafhængig og selvstændig kanal  kan indberette overtrædelser eller potentielle overtrædelser af den finansielle regulering begået af formidleren, herunder af ansatte eller medlemmer af bestyrelsen i formidleren. Indberetninger til ordningen skal kunne foretages anonymt. 

Kravet om en særlig kanal indebærer, at formidleren skal have etableret en ordning med det formål, at ansatte som minimum skal kunne indberette overtrædelser eller potentielle overtrædelser.

At kanalen tillige skal være uafhængig og selvstændig betyder, at der skal etableres en selvstændig funktion, der er uafhængig af den daglige ledelse, og hvor indberetning kan ske uden om de normale procedurer. 


![](img/whi4.jpg)

Det kan f.eks. være direkte til den afdeling eller ansatte, som behandler indberetningerne. 

Det kan eksempelvis være en complianceansvarlig eller en anden funktion, der er uafhængig af den daglige ledelse, herunder den ansattes foresatte.

Forsikringsformidleren og genforsikringsformidleren skal følge op på indberetninger til ordningen og skriftligt kunne dokumentere, hvordan formidleren har fulgt op på indberetningerne.

![](img/whi2.jpg)

At indberetninger skal kunne foretages anonymt indebærer, at den, der indberetter en overtrædelse, kan gøre dette fuldstændigt anonymt f.eks. via en løsning på formidlerens intranet, hvor der kan indsendes indberetninger uden angivelse af navn, uden mulighed for sporing af computerens IP-adresse og lignende. 

Indberetningerne bør som udgangspunkt alene være tilgængelige for den afdeling eller medarbejder, som behandler indberetningerne. Dette kan eksempelvis være den complianceansvarlige.

Anonyme henvendelser til en whistleblowerordning kan svække mulighederne for at bevise, at der er sket forskelsbehandling som følge af indberetningen, da kravet om anonymitet medfører, at formidleren i tilfælde af anonyme indberetninger ikke ved, hvem der har foretaget indberetningen. 

Det er imidlertid vigtigt at sikre, at de ansatte, der anvender ordningen, kan være fuldstændig anonyme, idet det kan være svært for en ansat at beslutte at indberette en overtrædelse til formidleren, hvis det ikke kan ske anonymt. 

![](img/whi5.jpg)

En ansat kan eksempelvis være bange for at miste sit arbejde, imens andre ansatte kan føle, at de har handlet illoyalt over for en kollega eller over for formidleren.

En overtrædelse eller en potentiel overtrædelse begået af formidleren, herunder af ansatte ellermedlemmer af bestyrelsen, omfatter enhver overtrædelse eller potentiel overtrædelse af formidlerens forpligtelser, også selvom denne ikke kan henføres tilen enkelt person, men eksempelvis skyldes en grundlæggende systemfejl i formidleren. 

Der kan tillige blive indberettet om overtrædelser, der skyldes undladelser. 

Hvis en formidler har valgt at outsource en del af de forpligtelser, der påhviler den enkelte formidler til en ekstern virksomhed, kan de ansatte i formidleren også indberette til formidlerens whistleblowerordning om manglende efterlevelse af forpligtelserne, som sker hos den eksterne virksomhed. 

Ansatte hos den eksterne virksomhed kan indberette overtrædelser til Finanstilsynet.

En forsikringsformidler og en genforsikringsformidler kan outsource en whistleblowerordning til en ekstern leverandør. 

En forsikringsformidler og en genforsikringsformidler kan imidlertid ikke fraskrive sig sine forpligtelser efter lovgivningen, og en formidler, der benytter sig af outsourcing, er således fortsat ansvarlig for, at ordningen lever op til lovgivningens krav.

---

Ordningen kan etableres via kollektiv overenskomst. 

I praksis betyder det, at arbejdsmarkedets parter efter aftale med formidleren har mulighed for at etablere en ordning i f.eks. et fagforbund, hvortil ansatte i formidleren kan indberette overtrædelser. 

En whistleblowerordning, der baserer sig på en aftale mellem de forhandlingsberettigede parter, skal leve op til kravene i loven.

---

Reglerne finder alene anvendelse for en forsikringsformidler og en genforsikringsformidler, som beskæftiger flere end fem ansatte.  

Ordningen  skal være etableret, senest 3 måneder efter at formidleren har ansat den sjette ansatte.

---

*Repressalier*

![](img/whi3.jpg)

Efter lovens § 18, stk. 1 må en forsikringsformidler og en genforsikringsformidler ikke udsætte ansatte eller tidligere ansatte for ufordelagtig behandling eller ufordelagtige følger, som følge af at den ansatte eller den tidligere ansatte har indberettet formidlerens overtrædelse eller potentielle overtrædelse af den finansielle regulering til Finanstilsynet eller til en ordning hos formidleren.  

Det samme gælder ved fastsættelse, tildeling og udbetaling af variabel løn til ansatte eller tidligere ansatte.

---

*Godtgørelse*

Lovens § 18, stk. 2:

Ansatte eller tidligere ansatte kan tilkendes en godtgørelse i overensstemmelse med principperne i ligebehandlingsloven, hvis deres rettigheder er blevet krænket efter lovens § 18, stk. 1.

Godtgørelsen fastsættes under hensyn til den ansattes eller den tidligere ansattes ansættelsestid og sagens omstændigheder i øvrigt.

Bestemmelsen kan ikke fraviges til ugunst for den ansatte eller tidligere ansatte.

Bestemmelsen er ikke til hinder for aftaler, der stiller den ansatte bedre, end den ansatte er stillet efter lovens bestemmelser.

Det er en forudsætning, at der er årsagssammenhæng mellem den ufordelagtige behandling eller de ufordelagtige følger og det forhold, at den ansatte har indberettet en overtrædelse til Finanstilsynet eller til formidlerens whistleblowerordning. 

Som udgangspunkt er alle former for ufordelagtig behandling eller ufordelagtige følger omfattet.

Godtgørelsen kan ikke fastsættes efter almindelige erstatningsretlige regler, da den ikke skal modsvare et tab for den ansatte. 

Der er ikke fastsat et maksimum for godtgørelsen, men denne fastsættes af domstolene og voldgiftsretterne med hensyntagen til den ansattes ansættelsestid og den enkelte sags omstændigheder, herunder med iagttagelse af det EU-retlige effektivitetsprincip.

Den ansatte kan ikke få ret til godtgørelse i medfør af flere forskellige regelsæt for samme hændelse. 

Det samme gør sig gældende, hvis den ansatte er berettiget til en godtgørelse i henhold til overenskomster og andre arbejdsretlige aftaler.

---

*Grænseoverskridende tjenesteydelsesvirksomhed*

Loven § 19:

En forsikringsformidler, en genforsikringsformidler eller en accessorisk forsikringsformidler, der er meddelt tilladelse her i landet, og som ønsker at udbyde grænseoverskridende tjenesteydelser  i et andet land inden for Den Europæiske Union eller i et land, som Unionen har indgået en aftale med på det finansielle område, skal give Finanstilsynet meddelelse herom med angivelse af

1. formidlerens navn, adresse og cvr-nummer,

2. i hvilket land eller hvilke lande forsikringsformidlingen ønskes påbegyndt,

3. hvilke aktiviteter der ønskes udøvet, og navnene på eventuelle repræsenterede forsikrings- eller genforsikringsselskaber og

4. den relevante forsikringsklasse, hvis muligt.

---


Det afhænger af en konkret vurdering, om en forsikringsformidler eller en accessorisk forsikringsformidlers distribution af forsikringsprodukter via internettet til kunder i andre lande betragtes som en grænseoverskridende tjenesteydelse. 

Indretter virksomheden sin markedsføring via internettet, så den målretter sig andre markeder end det danske, er der tale om en grænseoverskridende tjenesteydelse, der er omfattet af bestemmelsen. 

I den forbindelse skal Finanstilsynet lægge vægt på, om virksomhedens hjemmeside har et internationalt domænenavn, om virksomhedens hjemmeside anvender et andet sprog end dansk, og hvor virksomheden markedsfører sine forsikringsprodukter.

---








---


### <font color="red"> Ordforklaringer på forsikringstekniske udtryk<sup> Premium </font></sup> 



**Administrationsomkostninger** er de samlede direkte og indirekte omkostninger, et forsikringsselskab anvender til at administrere sin forsikringsbestand. Administrationsomkostninger i forbindelse med investeringsaktiviteterne holdes regnskabsmæssigt adskilt fra de øvrige administrationsomkostninger.

---

**Afgivne genforsikringspræmier** eller blot afgivne præmier betegner de præmier, som et forsikringsselskab betaler til genforsikringsselskaber med henblik på at opnå delvis dækning for sine erstatningsudgifter. Se under genforsikring.

---

**Basiskapital** er betegnelsen for den kapital, et forsikringsselskab kan benytte til at dække sin solvensmargen med. Et forsikringsselskabs basiskapital består i hovedtræk af dets regnskabsmæssige egenkapital. Basiskapitalen fremkommer som egenkapitalen med visse fradrag og visse tillæg. Det vigtigste fradrag er fradraget for datterforsikringsselskabers solvensmargen. Det væsentligste tillæg er tillægget for efterstillede kapitalindskud (ansvarlig lånekapital), der forudsat de opfylder nærmere fastsatte betingelser, i et vist omfang kan medregnes til basiskapitalen.

---

**Brutto-**. Betegnelsen brutto anvendes, når et beløb er opgjort før fradrag for genforsikringens andel. Betegnelsen kan eksempelvis anføres foran præmier eller erstatninger for at angive, at de pågældende beløb er opført før fradrag af de beløb, som er henholdsvis videregivet som afgivne præmier til genforsikringsselskaber eller modtaget fra genforsikringsselskaber til delvis dækning af de udbetalte erstatninger.

---

**Combined ratio**, der også betegnes erstatnings- og omkostningsprocent, er et udtryk for forholdet mellem på den ene side summen af driftsomkostninger og erstatningsudgifter og på den anden side præmieindtægter. Combined ratio svarer derfor til summen af erstatningsprocenten og omkostningsprocenten. Udgør et forsikringsselskabs combined ratio eksempelvis 100 %, betyder det, at forsikringsselskabet anvender samtlige præmieindtægter til enten erstatningsudbetalinger eller til driftsomkostninger. Combined ratio kan beregnes brutto eller for egen regning.

---

**Direkte forsikring** anvendes om den aktivitet, et forsikringsselskab udøver, når det mod præmiebetaling dækker sine forsikringskunders tab som følge af, at de er udsat for at blive ramt af skadesbegivenheder. jf. indirekte forsikring.

---

**Driftsomkostninger** er summen af erhvervelsesomkostninger og administrationsomkostninger. 

Den del af administrationsomkostningerne, der afholdes i forbindelse med investeringsaktiviteterne, indgår dog ikke driftsomkostningerne. 

Driftsomkostningerne kan opgøres brutto eller for egen regning. 

Når driftsomkostningerne opgøres for egen regning, fratrækkes provisioner og gevinstandele modtaget fra genforsikringsselskaber. 

Driftsomkostninger f.e.r. indgår i det forsikringstekniske resultat.

---

**Erhvervelsesomkostninger** er de omkostninger, forsikringsselskaber afholder med henblik på at erhverve nye forsikringer eller forny forsikringsbestanden. Erhvervelsesomkostninger består væsentligst af provisioner til salgsmedarbejdere eller mæglere.

---

**Erstatningshensættelser** er det beløb, et forsikringsselskab har afsat til at dække betalingen for skader, der er indtruffet. 

Beløbet skal dække betaling for kendte (anmeldte) skader, som endnu ikke er (fuldt) betalt, samt betaling for ukendte skader, som er indtruffet, men endnu ikke anmeldt. 

Sidstnævnte del af erstatningshensættelserne må opgøres skønsmæssigt eller efter statistiske modeller. 

Erstatningshensættelserne indbefatter beløb til besigtigelse og vurdering af skaderne samt beløb til begrænsning og bekæmpelse af skaderne. Erstatningshensættelser er en del af de samlede forsikringsmæssige hensættelser. 

Erstatningshensættelser kan opgøres brutto eller for egen regning.

---

**Erstatningsprocent** er et udtryk for forholdet mellem erstatningsudgifter og præmieindtægter. 

Udgør et forsikringsselskabs erstatningsprocent eksempelvis 75 %, betyder det, at selskabet anvender 75 % af sine præmieindtægter til erstatningsudbetalinger. 

Erstatningsprocenter kan beregnes brutto eller for egen regning.

---

**Erstatningsudgifter** betegner de erstatningsbeløb, som forsikringsselskabet skal anvende for at dække alle de skadesbegivenheder, der er indtruffet i regnskabsperioden. 

Erstatningsudgifterne fremkommer som de udbetalte erstatninger med tillæg af ændring i erstatningshensættelser, dvs. udbetalte erstatninger plus erstatningshensættelser ved regnskabsårets slutning minus erstatningshensættelser ved regnskabsårets begyndelse. 

Erstatningsudgifter betegnes også hensættelsesregulerede erstatninger eller perioderegulerede erstatninger, fordi beløbet angiver de erstatninger, der vedrører regnskabsperioden. 

Erstatningsudgifter kan opgøres brutto eller for egen regning.

---

**For egen regning** - f.e.r. Udtrykket for egen regning forkortet f.e.r. anvendes, når et beløb er opgjort efter fradrag for genforsikringens andel. 

Udtrykket kan eksempelvis anvendes i forbindelse med præmier eller i forbindelse med erstatninger for at angive, at de pågældende beløb er opført efter fradrag af de beløb, som er henholdsvis videregivet som afgivne præmier eller modtaget fra genforsikringsselskaber til delvis dækning af de udbetalte erstatninger.

---

**Forsikringsmæssige hensættelser** er de samlede beløb, et forsikringsselskab har afsat til brug for afvikling af forpligtelserne på de forsikringspolicer, som selskabet har udstedt. 

Forsikringsmæssige hensættelser skal dække såvel udgifter til skadesbegivenheder, der har fundet sted, men endnu ikke betalt, som udgifter til fremtidige skadesbegivenheder, der er dækket under de udstedte forsikringspolicer. 

Forsikringsmæssige hensættelser skal endvidere kunne dække fremtidige omkostninger ved at administrere forsikringsbestanden i den periode, for hvilken der er betalt præmier. Forsikringsmæssige hensættelser kan opgøres brutto eller for egen regning. 

Forsikringsmæssige hensættelser opdeles i forskellige typer, hvoraf de vigtigste er præmiehensættelser og erstatningshensættelser.

---

**Forsikringsteknisk rente** er den renteindtægt, forsikringsselskaber har som følge af, at forsikringstagerne betaler præmie forud og selskabet betaler erstatninger bagud. 

De beløb, forsikringsselskabet i kraft heraf ligger inde med, svarer til de forsikringsmæssige hensættelser. 

I henhold til regnskabsreglerne skal skadesforsikringsselskaber beregne en forsikringsteknisk rente på grundlag af regnskabsårets gennemsnitlige forsikringsmæssige hensættelser f.e.r. 

Den rentesats, der anvendes, svarer til gennemsnittet af den korte obligationsrente ved udgangen af hver måned i regnskabsåret. 

Kort obligationsrente er i denne sammenhæng defineret som gennemsnitsrenten på obligationer noteret på Københavns Fondsbørs med en restløbetid på under 3 år. 

Den forsikringstekniske rente fratrækkes i investeringsresultat og indregnes i forsikringsteknisk resultat.

---

**Forudbetalte erhvervelsesomkostninger** er en aktivpost, hvorunder opføres den del af afholdte erhvervelsesomkostninger, der vedrører fremtidig præmieindtjening. 

Den andel af erhvervelsesomkostningerne, der opføres som aktiv i balancen, kan højst udgøre samme andel, som den andel præmiehensættelserne udgør af de præmier, der er modtaget i regnskabsåret.

---

**Genforsikring.** Udtrykket genforsikring betegner, at et forsikringsselskabs forsikringsmæssige risici delvis videregives eller afgives til et andet forsikringsselskab, der betegnes genforsikringsselskab eller reassurandør. 

Nogle forsikringsselskaber er specialiseret i genforsikring og beskæftiger sig udelukkende med at drive genforsikringsvirksomhed (indirekte forsikring), mens andre forsikringsselskaber driver både direkte og indirekte forsikring. 

Genforsikring involverer betaling af præmie (afgivne præmier) fra det direkte tegnende forsikringsselskab til genforsikringsselskabet. Til gengæld modtager det direkte tegnede forsikringsselskab delvis dækning for sine erstatningsudgifter fra genforsikringsselskabet (modtagen genforsikringsdækning). Genforsikringsaftaler involverer endvidere betaling af provision fra genforsikringsselskabet til det direkte tegnende selskab, og aftalen kan indebære overskudsdeling, således at genforsikringsselskabet betaler en gevinstandel til det direkte tegnende forsikringsselskab.

---

**Genforsikringsdepoter** er beløb, som afgivende forsikringsselskaber skylder deres genforsikringsselskaber. 

Beløbet fremkommer sædvanligvis i form af afgivne genforsikringspræmier, som det afgivende selskab i henhold til genforsikringsaftalen har ret til at tilbageholde. 

Det afgivende selskab opnår derved en tilsvarende sikkerhed for ikke at lide tab som følge af betalingssvigt hos genforsikringsselskabet. 

Genforsikringsaftalen vil sædvanligvis indeholde bestemmelser om, at det afgivende selskab skal betale rente af genforsikringsdepotet til genforsikringsselskabet. I genforsikringsselskabers regnskaber optræder genforsikringsdepoter som et aktiv, mens genforsikringsdepoter er et passiv i afgivende selskabers regnskaber.

---

**Gensidige selskaber** er forsikringsselskaber, der ejes af dets forsikringstagere. Forsikringstagerne betegnes også som selskabets medlemmer. 

I et gensidigt forsikringsselskab hæfter forsikringstagerne (medlemmerne) for selskabets forpligtelser.

---

**Gevinstandele.** Se under genforsikring.

---

**Grundfond** er en vedtægtsmæssigt bestemt del af egenkapitalen i nogle gensidige forsikringsselskaber. 

En grundfond må i henhold til selskabets vedtægter ikke formindskes. 

Lider et gensidigt forsikringsselskab tab, der indebærer, at grundfonden berøres, må selskabets medlemmer ved indbetalinger retablere grundfonden.

---

**Hensættelser for ikke afløben risiko** er en del af samlede forsikringsmæssige hensættelser. Beløbet afsættes i de tilfælde, hvor præmiehensættelser og fremtidige præmierater anses for utilstrækkelige til at dække de fremtidige erstatningsudgifter og omkostninger, som forsikringsselskabet har påtaget sig ved at udstede forsikringer. 

Hensættelser for ikke afløben risiko indgår i regnskabsposten andre forsikringsmæssige hensættelser. 

Hensættelser for ikke afløben risiko kan opgøres brutto eller for egen regning.

---

Hensættelser for løbende ydelser er en særlig type erstatningshensættelser, der kun anvendes af selskaber, der driver lovpligtig arbejdsskadeforsikring. 

Hensættelser for løbende ydelser skal dække selskabets forpligtelser over for sikrede, der er blevet tilkendt erstatning i form af løbende ydelser. 

Beregningen af hensættelser for løbende ydelser er detaljeret reguleret. 

Opgørelsesmetoden indebærer, at hensættelserne diskonteres. 

Hensættelser for løbende ydelser opføres særskilt i selskabernes årsbalance, men i visse regnskabsmæssige sammenhænge behandles de som en del af erstatningshensættelserne. 

Det gælder eksempelvis i forbindelse med hensættelsesreguleringen af erstatningerne. Se under erstatningsudgifter.

---

Hensættelser for stigende alder er en hensættelse, som afsættes i forbindelse med forsikringer, hvor selskabets risiko stiger med forsikredes alder, eksempelvis sygeforsikringer. 

Hensættelser for stigende alder er nødvendige, hvis præmiens størrelse er fastlåst og uafhængig af forsikredes alder. 

I så fald må forsikringsselskabet hensætte en del af de præmier, der modtages fra de yngre årgange, med henblik på at dække den øgede risiko, når de forsikrede bliver ældre. Hensættelser for stigende alder er en del af de samlede forsikringsmæssige hensættelser og indgår i regnskabsposten andre forsikringsmæssige hensættelser. 

Hensættelser for stigende alder kan opgøres brutto eller for egen regning.

---

**Hensættelser for åbent regnskabsår**. I visse tilfælde indgår beløbene vedrørende indirekte forsikring i årsregnskaberne med et års forsinkelse (forskudt regnskabsår), fordi det er vanskeligt at erhverve oplysningerne om præmier og erstatninger tids nok til, at de kan indgå i det aktuelle regnskabsår. 

I sådanne tilfælde foretages hensættelser for åbent regnskabsår. 

Beløbet svarer til de samlede nettoafregninger, der vedrører det aktuelle regnskabsår, men hvor de tilsvarende transaktioner først indgår forskudt i det kommende årsregnskab. 

Hensættelser for åbent regnskabsår er en del af de samlede forsikringsmæssige hensættelser. Beløbet indgår i regnskabsposten andre forsikringsmæssige hensættelser.

---

**Indirekte forsikring** anvendes om den aktivitet et forsikringsselskab udøver, når det mod præmiebetaling dækker andre forsikringsselskabers risici. 

Indirekte forsikring kan også betegnes modtagen genforsikring.

---

**Livsforsikringshensættelser.** I skadesforsikringsselskaber kan livsforsikringshensættelser kun forekommer i selskaber, der driver indirekte livsforsikring. 

Livsforsikringshensættelser udtrykker de samlede forpligtelser, som forsikringsselskabet har i kraft af de genforsikringsaftaler, det har indgået på livsforsikringsområdet. 

Livsforsikringshensættelser indgår i regnskabsposten andre forsikringsmæssige hensættelser. 

Livsforsikringshensættelser kan opgøres brutto eller for egen regning.

---

**Omkostningsprocent** er et udtryk for forholdet mellem driftsomkostninger og præmieindtægter. 

Udgør et forsikringsselskabs omkostningsprocent eksempelvis 25 %, betyder det, at selskabet anvender 25 % af præmieindtægterne til driftsomkostninger. 

Omkostningsprocenter kan beregnes brutto eller for egen regning.

---

**Provisioner** er beløb, som forsikringsselskaber betaler salgsmedarbejdere, mæglere m.v. for at tilføre selskabet nye forsikringer. 

Gensforsikringsselskaber betaler provision til de forsikringsselskaber, der afgiver genforsikring til dem.

---

**Præmiehensættelser** er den del af de modtagne præmier, som vedrører kommende regnskabsperioder. 

Beløbet afsættes som en forpligtelse i balancen som en del af de samlede forsikringsmæssige hensættelser. 

Beløbet skal dække risiko og omkostninger i de fremtidige perioder, for hvilke forsikringsselskabet har modtaget præmie. 

Præmiehensættelser opgøres sædvanligvis rent matematisk som den del af de modtagne præmier, der svarer til den del af forsikringsperioderne, der endnu ikke er forløbet. 

Hvis de således beregnede præmiehensættelser ikke er tilstrækkelige til at dække de forventede erstatningsudgifter og selskabets omkostninger i de pågældende perioder, skal forsikringsselskabet hensætte beløb under hensættelser for ikke afløben risiko. 

Præmiehensættelser kan opgøres brutto eller for egen regning.

---

**Præmieindtægter** betegner de præmier, som forsikringsselskabet har modtaget eller vil modtage til at dække regnskabsårets erstatningsudgifter og driftsomkostninger. Præmieindtægterne fremkommer som de modtagne præmier med tillæg af ændring i præmiehensættelser, dvs. modtagne præmier plus præmiehensættelser ved regnskabsårets begyndelse minus præmiehensættelser ved regnskabsårets slutning. Præmieindtægter betegnes også hensættelsesregulerede præmier eller perioderegulerede præmier, fordi beløbet angiver de præmier, der vedrører regnskabsperioden. 

Præmieindtægter kan opgøres brutto eller for egen regning.

---

**Sikkerhedsfond.** Beløb, som forsikringsselskaber har henlagt til sikkerhedsfonde, må i henhold til lovgivningen kun anvendes til dækning af tab ved afviklingen af de forsikringsmæssige hensættelser eller på anden måde til fordel for de forsikrede. 

Indtil 1990 kunne forsikringsselskaber i henhold til skattelovgivningen fratrække henlæggelser til sikkerhedsfonde i den skattepligtige indkomst. 

Størstedelen af de beløb, der optræder i forsikringsselskabers regnskaber under sikkerhedsfonde, er henlagt skattefrit før 1990. Sikkerhedsfonde opføres i årsregnskaberne som en særlig post under egenkapitalen.

---

**Solvensdækning** er et udtryk for forholdet mellem solvensmargenen og basiskapitalen. 

Hvis et forsikringsselskabs solvensdækning udgør f.eks. 350 %, betyder det, at selskabets basiskapital er så stor, at den dækker selskabets solvensmargen 3½ gang.

---

**Solvensmargen** er betegnelsen for den minimumskapital, et forsikringsselskab skal være i besiddelse af for at kunne bevare tilladelse til at drive forsikringsvirksomhed. 

Solvensmargenens størrelse er afhængig af forsikringsselskabets forretningsomfang. 

Et skadesforsikringsselskabs solvensmargen er det største af 2 beløb beregnet henholdsvis på basis af selskabets årspræmier (1. resultat) og på basis af selskabets årlige erstatningsudgifter (2. resultat). 1. resultat udgør 18 % af præmiebeløb op til 10 mio. ECU og 16 % af præmiebeløb derover. 2. resultat udgør 26 % af erstatningsudgifter op til 7 mio. ECU og 23 % af erstatningsudgifter derover. 

Har forsikringsselskabet genforsikret, reduceres beløbet. 

Solvensmargenen kan dog ikke blive mindre end nogle faste mindstebeløb, hvoraf der er fastsat 4, der gælder afhængigt af, hvilke forsikringsklasser selskabet har tilladelse til. 

Den kapital, der kan anvendes til at dække solvensmargenen, betegnes basiskapital.

---




